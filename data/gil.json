{"title-page 0": "[center][font_size=26]Ana Boki Moomon[/font_size][/center]\n\nKakoauan Taekan Iesu Kristo\n\nE boretiaki n Ana Ekaretia Iesu Kristo ibukiia Aika Itiaki ni Boong aika Kaitira\n\nSalt Lake City, Utah, USA\n\nA boretiaki moan boki n Ingiriti i Palmyra, New York, USA, n 1830\n\n© 2017 by Intellectual Reserve, Inc. All rights reserved. Source: 2015/03/24\n\n", "bofm-title 0": "[center][font_size=26]Ana Boki Moomon[/font_size][/center]\n\nTe Rongorongo ae Koreaki ni Bain Moomon i aon Bwaatua ake a Anaaki man ana Bwaatua Nibwaai\n\nMangaia are, bon kakimototoan rongorongoia ana botanaomata Nibwaai, ao Reimwanaite naba—Ae koreaki nakoia Reimwanaite, aika nikiraia te bata are Iteraera; ao nakoia naba Iutaia ao Tientaire—E koreaki n te tua, ao n tamnein naba te taeka ni burabeti ao te kaotioti—E koreaki ao e kainaki, ao e karabaki iroun te Uea, bwa a aonga n aki uruakaki—Ao a na manga kaotaki n ana bwaintituaraoi ao mwaakan te Atua nakon aron rairana—E kainaki ni bain Moronaai, ao e karabaki iroun te Uea, bwa e na manga kaokaki n te tai are e a tia ni motikaki rinanoia Tientaire—Rairakina bon man ana bwaintituaraoi te Atua.\n\nKakimototoan te rongorongo are e anaaki naba man Ana Boki Ita, are rongorongoia ana botanaomata Iareta, ake a kamaenakoaki n te tai are e kamangaoa iai aia taetae aomata te Uea, ngke a katea te taua n nako karawa—Are e na kaotaki iai nakoia nikiraia te bata are Iteraera bwaai aika kakannato ake e a tia ni karaoi te Uea ibukiia aia bakatibu; ao bwa a aonga n ataa ana berita ae tabu te Uea, ao man aki tewenakoaki n aki toki—Ao ibukin naba anaakin nanoia Iutaia ma Tientaire bwa Iesu bon te Kristo, ae te Atua ae Akea Tokina, are e boni kaotia ngaia nakoia aaba ni kabane—Ao ngkai, ngkana arona bwa iai kaairua ao bon aia kaairua aomata; mangaia ae kam na aki kabuakakai ana bwai nako te Atua, bwa e aonga n akea barekami ae e na kuneaki i matan ana kaintekateka ni motikitaeka Kristo.\n\nMoan rairana man bwaatua nakon te Ingiriti iroun Iotebwa Timiti te Ataei\n\n", "introduction 0": "[center][font_size=26]Kabwarabwarana[/font_size][/center]\n\nAna Boki Moomon bon te boki ae kanoan te koroboki ae tabu ae e kona ni kabootauaki ma te Baibara. Bon rongorongon ana mwakuri te Atua ma kaain Amerika ni kabuta ngkoa ao iai i nanona bwaninin te euangkerio ae akea tokina.\n\nE koreaki te Boki aei irouia burabeti ake ngkoa aika a mwaiti rinanon tamnein taeka ni burabeti ao ni kaotioti. Aia taeka, ake a koreaki iaon bwaatua aika koora, a manga koreaki ao ma ni kakimototoaki iroun te burabeti ae te tia tau mwiin rongorongo ae Moomon. I nanon te reekoti ao e taekinaki iai rongorongoia uakoraki botannaomata aika a korakora. E roko te botannaomata are teuana mai Ierutarem n 600 I.K. ao i mwina a maenako ni uabaronga, ao a ataaki n araia aika Nibwaite ao Reimwanaite. Te botannaomata are teuana e a kaman roko riki n te tai are e kamangaoi iai neewe te Uea n te Taua are Bwabera. A ataaki te botannaomata aio n araia ae Iaretaite. I mwin ngaa n ririki ao a bane ni mate ma ti Reimwanaite ni maiu, ao bon ngaiia tekorakina mai buakoia aia bakatibu Inria ake i Amerika\n\nTe bwai ae riki ae moan te kakawaki are koreaki i nanon Ana Boki Moomon bon taekan ana mwakuri ni ibuobuoki te Uea ae Iesu Kristo i buakoia Nibwaite n te tai ae aki maan i mwin mangautina. E kamatataaki iai reirein te euangkerio, e kamatataa naba te babaire ni kamaiu, ao e tuangiia naba aomata bwaai aika a riai ni karaoi bwa e aonga n reke irouia te rau n te maiu aio ao te kamaiuaki ae akea tokina n te maiu ae e na roko.\n\nNgke e a tia ana koroboki Moomon, e angan natina te mwaane ae Moronaai rongorongo akekei, are e karin tabeua oin ana taeka ao e a karabai taian bwaatua iaon te Tabuki are Kumora. N Tebetembwa 21, 1823, ao e a kaoti Moronaai aio, n te rabwata ae mimitong ae e a tia ni mangauti, nakon te burabeti ae Iotebwa Timiti ao e reireinna ni kaineti ma rongorongo ni kawai ma taekan ae a na rairaki nakon te taetae ni Ingiriti.\n\nN te tai ae aki maan ao e a anganaki Iotebwa Timiti taian bwaatua, are e rairi man ana bwai n tutuaraoi ma mwaakan te Atua. E a tia ni boretiaki te rongorongo aio nakon taetae aika a mwaiti bwa te tia kakoaua riki teuana ae boou ma n raka ibukin Iesu Kristo bwa bon Natin te Atua ae maiu, ao bwa ni kabane ake a nakoina ao n ongeaba nakon tua ma otenanti n Ana euangkerio a na kamaiuaki.\n\nNi kaineti ma te rongorongo aio ao e taku te burabeti ae Iotebwa Timiti: “I tuangiia mataniwin te ekaretia bwa Ana Boki Moomon bon te boki ae te kabanea n eti mai buakon boki nako i aon te aonaba, ao bon ngaia kingin aan ara ekaretia, ao e na kaania riki te Atua te aomata man irirakin nanon reirei ake i nanona, nakon taian boki riki tabeua.”\n\nN ikotaki ma Iotebwa Timiti ao e a tia te Uea ni kariaia tengaun ma temanna riki bwa a na noori bwaatua aika koora n oin mataia ao n riki bwa taan kakoaua aika a onoti ibukin koauan ma tabun Ana Boki Moomon. A tia ni koreaki aia koaua i nanon te boki aio n te atu ae “Aia Koaua Taan Kakoaua aika Teniman” ao “Aia Koaua Taan Kakoaua aika Waniman.”\n\nTi butimwaia aomata ni kabane n taabo nako bwa a na wareka Ana Boki Moomon, a na iangoia raoi inanoia te rongorongo are i nanona, ao i mwina a na butia te Atua, te Tama ae Akea Tokina, n aran Kristo ngkana e koaua te boki. Aomata aika a karaoa aio ao ni bubuti ma te onimaki e na reke irouia ni mwaakan te Tamnei ae Raoiroi aia koaua ibukin koauana ma tabuna. (Noora Moronaai 10:3–5.)\n\nAomata aika karekea te kakoaua ae tabu aio mai iroun te Tamnei ae Tabu a na ataia n te mwaaka naba aio bwa Iesu Kristo bon te Tia Kamaiua te aonaba, ao Iotebwa Timiti bon Ana tia kaotioti, ao Ana burabeti ni boong aika kaitira, ao Ana Ekaretia Iesu Kristo ibukiia Aika Itiaki ni Boong aika Kaitira bon abanuean te Uea are e a tia ni manga kateaki iaon te aonaba, ibukin te katauraoi i mwaain Kauaokin te Mesia.\n\n", "three 0": "[center][font_size=26]Aia Koaua Taan Kakoaua Aika Teniman[/font_size][/center]\n\nE riai bwa e na ataaki n aaba, reeti, neewe, ma botannaomata ni kabaneia ake a na reke irouia te boki aio: Bwa ngaira i nanon ana akoi te Atua te Tama, ma ara Uea ae Iesu Kristo, ti a tia n noori bwaatua ake a taekinaki iai rongorongo aikai, are reekotiia ana botannaomata Nibwaai, ao Reimwanaite naba, tariia, ao ana botannaomata naba Iareta, ake a roko man te taua are e a tia n taekinaki. Ao ti ataia naba bwa a tia n rairaki man ana bwai n tituaraoi ma mwaakan te Atua, bwa e taekinna bwanaana nakoira; mangaia ae ti ataia ma te aki nanokokoraki bwa e koaua te boki aio. Ti kakoaua naba bwa ti a tia n noori taian koroboki iaon taian bwaatua; ao a tia ni kaotaki nakoira ni mwaakan te Atua, ao tiaki ni mwaakan te aomata. Ao ti kaotia naba ma te koaua, bwa e ruo ana anera te Atua mai karawa, ao e uoti ma ni kawenei i matara, ao ti taraia man noori taian bwaatua, ao koroboki ake iaoia; ao ti ataia bwa bon man ana akoi te Atua te Tama, ao ara Uea ae Iesu Kristo, ake ti a noori man tataekinna bwa a koaua bwaai aikai. Ao a bon kamiimii i matara. Ma e ngae n anne e tua bwanaan te Uea bwa ti riai n tataekin; mangaia ae, bwa ti aonga n ongeaba nakon ana tua te Atua ni kabane, ti na kaota koauan bwaai aikai. Ao ti ataia bwa ngkana ti kakaonimaki i nanon Kristo, ti na kaitiaki kunnikaira man raraaia aomata ni kabane, ao ni kuneaki n akea barekam i matan ana kaintoka ni motikitaeka Kristo, ao ti na manga maeka mangaia i karawa n aki toki. Ao te kamoamoaki e na nakon te Tama, ao nakon te Nati, ao nakon te Tamnei ae Raoiroi, ae te Atua ae ti temanna. Amen.\n\nOliver Cowdery\n\nDavid Whitmer\n\nMartin Harris\n\n", "eight 0": "[center][font_size=26]Aia Koaua Taan Kakoaua Aika Waniman[/font_size][/center]\n\nE riai bwa e na ataaki n aaba, reeti, neewe, ao ni botanaomata ni kabaneia ake a na reke irouia te boki aio: Bwa Iotebwa Timiti te Ataei., ae te tia raira te boki aio, e a tia ni kaoti nakoira taian bwaatua aika a tia n taekinaki, aika a tara ni koora; ao ti tau i nanon baira baana ake titebo mwaitia ma ake e a tia n rairi Timiti; ao ti noori naba taian koroboki ake titebo taraaia ma korobokin ngkoa, ma aron karaoaia aika kamimi. Ao ti tataekin bwaai aikai ma nanora ae koaua, bwa e a tia ni kaoti Timiti nakoira, ao ti noori ao ma n tabeki, ao ti ataia ma te aki nanokokoraki bwa iai iroun Timiti taian bwaatua aika ti a tia n taekin aikai. Ao ti anga arara nakon te aonaba, bwa ti na kakoaua nakon te aonaba ibukin bwaai ake ti a tia n noori. Ao ti aki taekina te kewe, te Atua bon ara tia kakoaua.\n\nChristian Whitmer\n\nJacob Whitmer\n\nPeter Whitmer te Ataei\n\nJohn Whitmer\n\nHiram Page\n\nJoseph Smith te Ikawai\n\nHyrum Smith\n\nSamuel H. Smith\n\n", "js 0": "[center][font_size=26]Ana Koaua Te Burabeti Ae Iotebwa Timiti[/font_size][/center]\n\nTe burabeti ae Iotebwa Timiti n oin ana taeka ni kaineti ma reken Ana Boki Moomon, bon:\n\n“N tairikin te … kauabwi ma teuana ni bong n te namwakaina ae Tebetembwa [1823] … I a tataro ao n onnon nakon te Atua ae Moan te Mwaaka. …\n\n“I nanon au tai ni wewetea te Atua, I a noora te oota ae kaoti i nanon au ruu, ae tabe n rikirake ni karokoa ae e a raka riki ootan te ruu nakon ootan te tawanou, ao ngkekei naba ao e a kaoti te aomata i rarikin au kainiwene, n taarere waena, bwa a aki toko waena ma aontano.\n\n“E kunnikainna n te niinira ae mwaawa ma n raka mainainana. E riao mainainana nakon mainainan bwaai aika I a tia n noori iaon te aonaba; ao I kakoaua bwa bon akea te bwai teuana n te aonaba ae kona ni karaoaki are e na raka riki mainainana ke raneaneana. Akea rabunan rauraun baina, ao baina naba, i etan touni baina; ai arona naba ma waena akea rabunaia, ai aron naba rangana, i etan nimoimoin waena. A bon aki karabaki naba roroana ma atuuna. I noria bwa akea riki kunnikaina ma ti te niinira aio, ibukina bwa e uki, n te aro are I kona n noora bwabwana.\n\n“Tiaki ti ana niinira ae moan te mainaina, ma rabwatana ni kabane e mimitong n te aro ae e aki kona ni kabwarabwaraki, ao taraan ubuna bon titebo ma itin te baa. E rangi n oota te ruu, ma e aki bootau ma te oota are katobibiaki rabwatana iai. Ngke I moan taraia, I maaku; ma e waekoa ni kitanai te maaku.\n\n“E weteai n arau, ao e tuangai bwa bon ngaia te tia uarongorongo are e kanakoaki mai iroun te Atua nakoiu, ao arana bon Moronaai; bwa iai au mwakuri ae N na karaoia mai iroun te Atua; ao e na riki arau bwa taekan te raoiroi ao te buakaka i buakoia ni kabane aaba, reeti, ma neewe, ke n tei ibukin te raoiroi ma te buakaka are tataekinaki i buakoia aomata ni kabane.\n\n“E taku bwa iai te boki ae taunaki, are koreaki iaon bwaatua aika koora, are taekinaki iai rongorongoia aomata ake a maeka iaon te aba aio n taai ake ngkoa, ao te tabo are a roko mai iai. E taekinna naba bwa e koreaki i nanona bwaninin te Euangkerio ae e aki totoki, n aron taekinakina iroun te Tia Kamaiu nakoia kaain te aba aio n taai ake ngkoa;\n\n“Iai naba atibu aika uoua aika kabaeaki rarikiia n te tirewa—ao atibu aikai a kabaeaki nakon otangan te bwabwa, ao a karika te bwai ae aranaki bwa te Urim ao te Tammim—ae a taunaki ma taian bwaatua; ao a aranaki aomata ake iai irouia ao a kabonganai atibu aikai bwa ‘taan mamata’ n taai ake ngkoa ke taai ake rimoa; ao e a tia te Atua ni katauraoi ibukin rairan te boki. …\n\n“Ao e a manga tuangai riki bwa n te tai are a reke iai bwaatua irou ake e a tia n taekin—ma e tuai moa n roko te tai are a na karekeaki iai—N na riai n aki kaoti nakoia aomata; ke te otanga naba are iai te Urim ao te Tammim iai; ma ti nakoia ake I a tia n tuangaki bwa N na kaoti nakoia; ngkana I kaoti ao N na kamaunaki. Ngke e tabe n taetae nakoiu n taekin taian bwaatua, ao e a kaukaki au iango n te mii ni burabeti are I a kona iai n noora te tabo are a taunaki iai taian bwaatua, n te aro ae moan te oota ma ni maataata are I a bon ataa iai te tabo arei ngke I a roko iai.\n\n“I mwin te marooro aio, ao I noria bwa e a katobibiaki rabwatan te aomata are taetae nakoiu, n te oota are e mena i nanon te ruu, ao e a waaki rake ni karokoa ae a manga roo nanon te ruu, ma ti rarikina n oota; ao, ngkekei naba I a noria bwa, ai aron, e a uki te kawai nako karawa, ao e a waerake ni karokoa ae e mauna, ao e a okira arona te ruu n arona are i mwaain rokon te oota mai karawa\n\n“I a wene n iangoa kamiimin te bwai are e a tia n riki, ao ni korakora miimiiu ni bwaai ake a tia n taekinaki nakoiu iroun te tia uarongorongo ae raka ni kamimi aio; ao i nanon au tai n iango, I a noria bwa e a manga moanna naba n oota nanon au ruu, ao n te tai ae waekoa, e a manga kaoti riki te tia uarongorongo are mai karawa i rarikin au kainiwene.\n\n“E waaki, ao e a manga taekin riki bwaai ake e a tia n taekin ni moan rokona, n akea kaokorona; ngke e tia ao e a taekin motikitaeka aika korakora ake a na roko nakon te aonaba, ma te kananoanga ae korakora man te rongo, te kabaang, ma aoraki aika kamamate; ao a na roko motikitaeka aika rawawata aikai i aon te aonaba n te roro aio. Ngke e tia n taekin bwaai aikai, e a manga waerake naba nako karawa n aron are karaoia mai mwaaina.\n\n“N te tai aio ao a bon rin bwaai aikai n au kaantaninga, n te aro are a aki matu matau, ao I a wene n rootaki n te miimi ni bwaai ake I a tia n noori ao n ongo. Ma I a bon rangi ni kubanako riki ngke I a manga noora riki te tia uarongorongo arei i rarikin au kainiwene, ao ni manga ongo riki mai irouna kaokan ke manga taekinan riki nakoiu bwaai ake e a tia n taekin mai mwaina; ao n irianna ma te kauring nakoiu, n tuangai ae ane e na kataia ni kaririai Tatan (ibukin aron maiuia ni kainnano ana utu tamau), bwa N na karekei taian bwaatua bwa I aonga ni kaubwai mai iai. Aio are e a tuangai bwa N aki karaoia, ma n taku bwa a na akea te iango riki teuana ae e na rin n au kaantaninga ibukin karekean taian bwaatua ma ti ibukin mimitongin te Atua, ao N na aki kairaki n te iango riki teuana ma ti ibukin katean ueana; ngkana I aki N na aki kona ni karekei.\n\n“I mwin kateniuan rokona, e a manga waerake riki nako karawa n aiaron are mai mwaina, ao I a manga tiku naba n iangoa aron kamiimiin te bwai are I a tibwa tia n rinanona; ao e aki maan i mwin waeraken te tia uarongorongo mai karawa aio mai irou n te kateniua n tai, ao e a tang te moa, ao I kunea bwa e kaani ngaina, bwa ngaia ara maroro e a ngaina ngainana.\n\n“E aki maan ao I a teirake man au kainiwene, ao, n aron ae I tataneiai iai, I a waakin karaoan au beku ake a riai; ma ngke I kataia ni karaoi au beku n aron are I kakaraoi mai mwaaina, I a kunea bwa I a bon rootaki n te kua ae korakora n te aro are I aki kona ni karaoa te bwai teuana. E noria tamau, are e mwakuri irarikiu, bwa iai te bwai ae riki nakoiu ao e tuangai bwa N na oki nakon te auti. I a moana mwanangau ni kaineta te auti; ma, ngke I kataia n riaon te oo n otinako man te tabo n ununiki are ti mena iai, ao e a kitanai korakorau ni kabane, ao I a bwaka nako aontano n akea te bwai ae I kona ni karaoia, ao I aki ataa te bwai ae riki i nanon te tai ae aki maan.\n\n“Te bwai are I moan uringnga bon te bwana are taetae nakoiu, are weteai n arau. I tararake ao I nora te tia uarongorongo naba arei n tei i etan atu, ni katobibiaki n te oota n aron are mai mwaaina. E a manga taekin riki bwai ake e a tia n taekin nakoiu n te tairiki are mai mwaaina, ao e tuangai bwa N na nakon tamau ao n tuangnga taekan te mi ni burabeti ao tua ake I a tia ni karekei.\n\n“I ongeaba nako iai; I okira tamau are mena n te tabo n ununiki ao I taekin bwaai ni kabane nakoina. E kaeka nakoiu bwa bon mai iroun te Atua, ao e tuangai bwa N na nako ao ni karaoa are e a tia n tua te tia uarongorongo. I kitana te tabo n ununiki, ao I nako ni kawara te tabo are e tia n tuangai te tia uarongorongo bwa a taunaki iai taian bwaatua; ao ibukina bwa e rangi n teretere raoi te mi ni burabeti are reke irou ni kaineti ma ngaia, ao I waekoa ni kinaa te tabo arei n te tai are I roko naba iai.\n\n“Ni kaan ma te kaawa aeManchester, n te aono ae Ontario, i New York, ao iai te tabuki teuana ae rangi ni bubura, ao e rietata riki nakon taian tabuki ake i rarikina. I maeaon te tabuki aio, n aki raroa mai taubukina, i aan te atibu ae rangi ni bubura, a wene iai taian bwaatua, i nanon te bwaoki ae te atibu. E matenten te atibu aio ma ni mron taubukina ni iterana are mai i eta, ao ni mmani nako mangeena, ngaia are e ti nooraki taubukina i aontano, ma mataniwiina ni katotobia e taunaki n te tano.\n\n“Ngke I a tia ni kanakoa te tano, ao I a karekea te kai are N na ietia iai, are I a karinna i aan mataniwiin te atibu, ao I a ietia ma te korakora ae tau. I tara nanona, ao I a bon noori taian bwaatua, te Urim ao te Tammim, ao te otanga, n aron are taekinaki iroun te tia uarongorongo. E karaoaki te bwaoki are a wene i nanona n taian atibu aika katomaki n te bwai ae titebo ma te timanti. I kabin te bwaoki ao a kaweneaki iai uoua atibu aika wene ni bangaki, ao i aon atiibu aikai are a wene iai taian bwaatua ma bwaai riki tabeua irarikiia.\n\n“I kataia ni kaotinakoi, ma I aki kariaiakaki iroun te tia uarongorongo, ao I manga tuangaki riki ae e tuai n roko tain kaotakiia, ao e na aki roko taina, ni karokoa aua te ririki man te tai arei; ma e tuangai bwa N na riai ni kawara te tabo arei teuana raoi te ririki man te tai aei, ao e na kaitibo ma ngai ikekei, ao N na riai ni kakaraoa aio ni karokoa are e roko te tai are N na anganaki iai taian bwaatua.\n\n“N aron are I a tia n tuangaki, I a nanako ikekei ni katoa banen te ririki, ao ni katoa tai I kaitibo ma te tia uarongorongo arei ikekei, ma ni karekei kaetieti ma te atatai mai irouna ni katoa tain ara maroro, ni kaineti ma bwaai ake e na karaoi te Uea, ao e na kanga ao tera aron waakinan ueana ni boong aika kaitira. …\n\n“N tokina e a roko te tai are N na karekei iai taian bwaatua, te Urim ao te Tammim, ao te otanga. Ni bongin Tebetembwa ae uabwi ma uoua, te ngaa wanibubua uabwi ma itiua, ngke I a tia n roko n te tabo are a taunaki iai n aron ae I taneiai iai n tokin te ririki teuana, ao e a anganai te tia uarongorongo mai karawa arei te kaetieti aio: bwa N na riai n onimakinaki ibukiia; bwa ngkana I kabuai ibukin au aki tararua, ke ibukin au aki tarabwai, N na motikaki roou; ma ngkana I kabanea korakorau ibukin kaawakinaia, ni karokoa ae e roko, ngaia te tia uarongorongo, bwa e na anai, ao a na bon kawakinaki raoi.\n\n“E aki maan i mwina ao I a ataa bukin matoan taian kaetieti ake I anganaki ibukin tararuakia, ao bukin tera ngkai te tia uarongorongo e taekinna bwa ngkana I tia ni karaoa te mwakuri are kainnanoaki mai iroun ao e na roko n anai. Bwa i mwin te tai are e ataki naba iai bwa a mena irou, ao a korakora mwakuri ake a wakinaki ibukin anakia mai irou. A bane ni kabonganaki aanga ake a kona ni iangoaki ibukin te mwakuri aio. Te bwainikirinaki e rikirake ni kammaraki ma ni korakora nakon are mai mwaaina, ao a mwaiti botanaomata ake a tatauraoi n taai nako bwa a na anai mai irou ngkana a kona. Ma ni wanawanan te Atua, ao a teimatoa manoia n tikuia i nanon baiu, ni karokoa ae I tia ni katiai mai iai bwai ake a kantaningaki mai irou. Ngkanne, n aron te boraraoi, e a roko te tia uarongorongo bwa e na anai, ao I anganna; ao a mena i an ana tararua ni karokoa te bong aio, ae uoua ni Meei, tenga wanibubua tenibwi ma waniua.”\n\nIbukin te rongorongo ae bwaninin riki, noora Iotebwa Timiti—Rongorongo i nanon Te Bwaeao ae Bati Bona.\n\nTe rongorongo ni kawai ae karekeaki mai aontano bwa bwanaia te botanaomata ae a taetae man te bubu, ao e rairaki nakon te taetae n taai aikai man ana bwaintutuaraoi ao mwaakan te Atua ma n taekinaki koauana mai karawa, ao e moan boretiaki nakon te aonaba n te Ingiriti n te ririki 1830 bwa The Book of Mormon (Ana Boki Moomon).\n\n", "explanation 0": "[center][font_size=26]Te Kabwarabwara ae Kimototo ibukin Ana Boki Moomon[/font_size][/center]\n\nAna Boki Moomon bon te rongorongo ae tabu ibukiia te botanaomata i Amerika ngkoa ao e koreaki i aon bwaatua aika taian biti. Bwaai are a reke mai iai kanoan te rekoti aio a irianaki ma aika kaotaki ikai:\n\nAna Bwaatua Nibwaai, aika uoua aekaia: bwaatua aika a uarereke ao bwaatua aika a bubura. Bwaatua aika a Uarereke a katauaki iai bwaain te maiu n tamnei ao te mwakuri ni ibuobuoki ma aia reirei burabeti, ao angiin kanoan bwaatua aika a buubura bon taekan kanoan maiuia aomata ake a taekinaki (1 Nibwaai 9:2–4). E ngae n anne, man ana tai Motiaea, ao a taekinaki naba bwaai aika a kakawaki ibukin te maiu n tamnei i nanon bwaatua aika a buubura.\n\nAna Bwaatua Moomon, aika kanoana bon kakimototoan rongorongo ake a koreaki iroun Moomon man ana bwaatua Nibwaai aika a buubura, ma kabwarabwara aika a rawata. I nanon naba taian bwaatua aikai bon reitan ana rongorongo Moomon ma rongorongo aika a karinaki iroun natina ae Moronaai.\n\nAna Bwaatua Ita, are a taekinaki iai rongorongoia Iaretaite. E kakimototoaki te rongorongo aio iroun Moronaai, are e a karin naba oin ana kabwarabwara ao e boota te rongorongo aio ma te rongorongo ae tabangaki i an te atu ae “Ana Boki Ita.”\n\nTaian Bwaatua aika Buraati, aika a uotaki irouia ana botanaomata Riaai mai Ierutarem n te ririki 600 I.K. Kanoana bon “ana boki Mote aika nimaua, … ao rongorongoia naba Iutaia man moan rikin bwaai, … ni karokoa moan ana tautaeka Tetekia, uean Iuta; ao aia taeka ni burabeti naba burabeti aika a tabu” (1 Nibwaai 5:11–13). A mwaiti taian anaitaeka man bwaatua aikai, aika a taekin ana koroboki Itaia ma burabeti riki tabemwaang man te Baibara ao burabeti aika a aki oti n te Baibara, ae a oti i nanon Ana Boki Moomon.\n\nN Ana Boki Moomon bon iai tebwi ma nimaua oin mwakoro i nanona, aika a ataaki bwa boki, ae aranaki n aran te aomata are e koroi, ma ti teuana ae kaokoro. Te moan mwakoro (taian boki aika onoua mai moana, n toki n Ana Boki Ominai) a rairaki man Ana bwaatua Nibwaai aika uarereke. I marenan ana boki Ominai ma ana boki Motiaea bon taeka aika a karinaki ae e aranaki bwa Ana Taeka Moomon. Taeka aika a karinaki aikai a tomai taian rongorongo ake a koreaki i aon bwaatua aika a uarereke ma rongorongo ake a kakimototoaki iroun Moomon man bwaatua aika a buubura.\n\nTe kabanea n abwaabwaki ni mwakoro, man Motiaea ni karokoa Moomon mwakoro 7, bon rairan kakimototoan rongorongo iroun Moomon man ana bwaatua Nibwaai aika a bubura. Te kabanea ni mwakoro, bon man Ana boki Moomon mwakoro 8 ni karokoa tokin te boki, a koreaki iroun natin Moomon ae Moronaai, are ngke e tia ni korea rongorongon maiun tamana, ao e karaoa kakimototoan rongorongoia Iaretaite (ae ana boki Ita) ao rimwi riki e a karina te mwakoro ae e ataaki ngkai bwa ana boki Moronaai.\n\nTao n uakaan ma te ririki ae 421 N.K., Moronaai, ae te kabanea ni burabeti mai i buakoia Nibwaite, ae te tia koro rongorongo, e a kaina te rongorongo ae tabu ma ni karaba ibukin te Uea, bwa e na manga kaokaki ni boong aika kaitira, n aron are e taekinaki ni bwanaan te Atua rinanoia Ana burabeti ni kawai. N te ririki 1823 N.K., Moronaai aio, are e riki ngkanne bwa te aomata ae e a tia ni manga kautaki, e a kaoti nakon te Burabeti ae Iotebwa Timiti ao e anganna taian bwaatua ake a korobokiaki\n\nNi kaineti ma te boki aei: Te iteraniba ibukin atuuna are te oi, are i mwaain raoi te iteraniba ibukin kanoana, e bon anaaki man bwaatua ao bon mwakoron te koroboki ae tabu. Taian kabwarabwara ake aki taibinaki n te manrara, n aron are n 1 Nibwaai ao i mwain raoi Motiaea mwakoro 9, bon mwakoron naba te koroboki ae tabu. Kabwarabwara n te manrara, n aron are n atuun mwakoro, bon tiaki taian oi nakon te koroboki ma bon taian bwai n ibuobuoki n te kamatebwai ibukin kanakoraoan te wareware.\n\nTabeua kairua aika uarereke ni kanoana a tia ni reitinako ni booki aika boretiaki n taai aika nako n Ana Boki Moomon are e otinako n te Ingiriti. Iai n te boki aei kaetana ake a tara n riai ibukin katiteboan kanoana ma koroboki ake i mwaain boretiakina ao bokina ake a moan boretiaki ake a katauraoki i mwaain boretiakiia iroun te Burabeti ae Iotebwa Timiti.\n\n", "1-ne 1": "[center][font_size=26]Ana Moan Boki Nibwaai[/font_size][/center]\n\nAna Tautaeka Ma Ana Mwakuri Ni I Buobuoki\n\nRongorongon Riaai ma buuna ae Tiera, ao natiia mwaane aika aman, aika araia, (ni moanaki man te karimoa) Reimwan, Remuera, Taam, ao Nibwaai. E tua te Uea nakon Riaai bwa e na kitana aban Ierutarem, ibukina ngke e tataetae ni burabeti nakoia aomata ni kaineti ma buakakaia ao a baireia bwa a na tiringnga. Mwanangana rinanon te rereua ma ana utu i nanon boong aika teniua. E kairiia tarina Nibwaai n oki nako aban Ierutarem bwa a na anai aia rongorongo Iutaia. Rongorongon korakaia nako. A anaia natin Itimaera aine bwa buuia. A anaia aia utu ao a mwananga nako nanon te rereua. Korakaia ma rawawataia i nanon te rereua. Kawain mwaamwanangaia. A roko n te ran ae korakora. E kaitaraaki Nibwaai irouia tarina. E bon kauntaeka ma ngaiia, ao e kabaa te kaibuke. A arana te tabo arei bwa te Aba ni Mari. A borau rinanon te ran ae korakora nakon te aba ni berita, ao tabeua riki. E a kaineti aio ma ana rongorongo Nibwaai, ke n taekinana riki teuana, Ngai, Nibwaai, ae korea te rongorongo aio.\n\n[center][font_size=26]Mwakoro 1[/font_size][/center]\n\n[i]E moana ana rongorongo Nibwaai ibukiia ana botanaomata—E noora te boua n ai Riaai i nanon te mii ni burabeti ao e wareware mai nanon te boki n taeka ni burabeti—E kamoamoa te Atua, e taekina rokon te Mesia, ao e taetae ni burabeti ibukin uruakan Ierutarem—E bwainikirinaki irouia Iutaia. Uakaan ma 600 I.K.[/i]\n\n1 Ngai Nibwaai, I a tia ni bungiaki irouia kaaro aika a tamaroa, mangaia are I a tia n reireinaki n aron rabakaun nako tamau; ao n tia n noori rawaawata aika a mwaiti i nanon au bong, e ngae n anne, e a tia n reke akoakiu ae bati iroun te Uea n au bong ni kabane, eng, n tia ni karekea ataakin ana raoiroi ae korakora ma ana bwai te Atua aika a raba, mangaia ae I a korea rongorongon au waaki i nanon au bong.\n\n2 Eng, I korea te rongorongo n aron ana taetae tamau, are e reke man rabakauia Iutaia ma aia taetae I-Aikubita.\n\n3 Ao I ataia bwa e koaua te rongorongo ae I koroia; ao I koroia n oin tabon baiu; ao I koroia n aron oin au atatai.\n\n4 Ao e koro bukina bwa ni moanakin ana moan ririki n tautaeka Tetekia, are uean Iuta, (tamau ae Riaai, e a tia ni maeka i rarikin Ierutarem n ana bong ni kabane); ao n te ririki naba anne a roko burabeti aika a mwaiti, n taetae ni burabeti nakoia aomata bwa a riai n rairi nanoia, ke e na uruakaki te kaawa ae korakora ae Ierutarem.\n\n5 Mangaia are e koro bukina bwa tamau, ae Riaai, ngke e mwananga e tataro nakon te Uea, eng, ma nanona ni kabane, ibukiia ana botanaomata.\n\n6 Ao e koro bukina bwa ngke e tabe n tataro nakon te Uea, ao e a roko te boua ae te ai n tiku i aon te bwa i matana; ao a mwaiti baike e noori ma n ongo; ao e korakora ruruna ni maaku ibukin baike e noori ma n ongo.\n\n7 Ao e koro bukina bwa e okira oin ana auti i rarikin Ierutarem; ao e aroria i aon ana kainiwene, ngke e niniaki ni korakoran te Tamnei ma baike e a tia n noori.\n\n8 Ao ibukin korakoran niniana iroun te Tamnei, e a uotaki nako n te mii ni burabeti, ao e noora naba karawa bwa e uki, ao e taku n ana iango bwa e noora te Atua ae tekateka iaon ana kaintokanuea, ni katobibiaki irouia anera aika a aki kona ni warekaki mwaitia aika a tabe n anene ma ni kamoamoa Atuaia.\n\n9 Ao e koro bukina bwa e noora Temanna ae ruo rikaaki mai nukan karawa, ao e noria bwa e korakora riki raneaneana nakon ootan taai n te tawanou.\n\n10 Ao e nooriia naba tengaun ma uoman riki aika a rimwina, ao a korakora naba raneaneaia nakon ootaia itoi i annang.\n\n11 Ao a ruo ao a mwananga i aon te aonaba; ao e a roko are te moan aomata n tei i matan tamau, ao e a anganna te boki, ao e tua bwa e na warekia.\n\n12 Ao e koro bukina bwa ngke e tabe ni wareware, ao e a kaonaki n Tamnein te Uea.\n\n13 Ao e wareware, ni kangai: E na reke kaim, e na reke kaim Ierutarem, bwa I a tia n noori am mwakuri aika a ribaki! Eng, ao a mwaiti baike e wareki tamau aika a kaineti ma Ierutarem—bwa e riai n uruakaki, ma kaaina naba; a mwaiti aika a na mate n te kabaang, ao a mwaiti aika a na uotaki nako Bwaburon bwa buure.\n\n14 Ao e koro bukina bwa ngke e a tia tamau ni wareki ao n noori baika a mwaiti aika a korakora ma ni kamimi, ao e tabeka bwanaana nakon te Uea; ni kangai; Moan te korakora ao ma ni kamimi am mwakuri, O te Uea ae te Atua ae Moan te Mwaaka! Am kaintokanuea e rietata i karawa, ma mwaakam, ma raoiroim, ma am nanoanga a mena i aoia kaain te aonaba ni kabane; ao, ibukina ngkai ko nanoanga, ko aki kariaia aika a nakoim bwa a na mate!\n\n15 Ao aio aron ana taeka tamau ni kamoamoa Atuana; bwa e kimwareirei tamneina, ao e onrake nanona ibukin baike e a tia n noori, eng, ake e a tia ni kaotii te Uea nakoina.\n\n16 Ao ngkai ngai, Nibwaai, I aki koroi bwaninin rongorongon baike e a tia ni koroi tamau, bwa e a tia ni koroi baika a mwaiti ake e noori i nanon miina ni burabeti ao i nanon taian mii; ao e a tia naba ni koroi baika a mwaiti ake e taetae ni burabetii ma n taekin nakoia natina, ake N aki koroi rongorongoia aika bwanin.\n\n17 Ma N na koroi rongorongon au waaki i nanon au bong. Noria, I korea ana rongorongo tamau ni kakimototoa, i aon bwaatua ake I a tia ni karaoi n oin baiu; mangaia ae, i mwin tiau ni korea ana rongorongo tamau ni kakimototoi ao N na manga korea rongorongon oin maiu.\n\n18 Mangaia ae, I tangiringkami ni kabane bwa kam na ataia, ae ngke e a tia te Uea ni kaoti baika a kamiimi aika a mwaiti nakon tamau, ae Riaai, eng, aika a kaineti ma uruakan Ierutarem, ao noria, e nako buakoia aomata, ao e moana ana taetae ni burabeti ao e taekin nakoia baike e a tia n noori ao n ongo.\n\n19 Ao e koro bukina bwa a kamaamaaea Iutaia ibukin baike e kaoti ana koaua iaoia; bwa e tataekin ni koaua aron aia buakaka ma kateia aika bati n ribaki; ao e taekin baike e a tia n noori ma n ongo, ma baike e wareki mai nanon te boki, are e kaotaki raoi iai aron rokon te Mesia, ao kaboakin te aonaba.\n\n20 Ao ngke a ongo Iutaia baikai ao a un irouna; eng, n aiaron uniia irouia burabeti ake ngkoa, ake a tia ni kaeia nako, ao ni karebanaia, ao n tiringia; ao a ukoukora maiuna, bwa a aonga n anaia. Ma noria, ngai, Nibwaai, N na kaotia nakoimi bwa ana nanoanga te Uea e mena i aoia ni kabane ake e a tia n rineia, ibukin aia onimaki, bwa a na kakorakoraia bwa aonga ni karekea te mwaaka ni kainaomataki.\n\n", "1-ne 2": "[center][font_size=26]Mwakoro 2[/font_size][/center]\n\n[i]E kairiia ana utu Riaai nakon te rereua i rarikin Taari are Uraura—A katikui aia bwai—E anga te karea Riaai nakon te Uea ao e reireinia natina mwaane te ongeaba nakon tua—A ngurengure Reimwan ma Remuera iroun tamaia—E ongeaba Nibwaai ao e tataro i nanon te onimaki; e taetae te Uea nakoina, ao e rineaki bwa e na tautaekai i aoia tarina. Uakaan ma 600 I.K.[/i]\n\n1 Bwa noria, e koro bukina bwa e taetae te Uea nakon tamau, eng, i nanon te mi, ao e taku nakoina: Ko na kakabwaiaki Riaai, ibukin baike ko a tia ni karaoi; ao ibukina naba ngkai ko a tia ni kakaonimaki ao n taekina nakoia te botanaomata aio baike I tuangko, noria, a kataia n anaa maium.\n\n2 Ao e koro bukina bwa e tua te Uea nakon tamau, i nanon te mii, bwa e riai ni kairiia ana utu ao ni mwananga nakon te rereua.\n\n3 Ao e koro bukina bwa e ongeaba n ana taeka te Uea, mangaia are e karaoa are e tuangaki iroun te Uea.\n\n4 Ao e koro bukina bwa a mwananga nakon te rereua. Ao e kitana ana auti, ma aban rikina, ma ana koora, ma ana tirewa, ma ana bwai aika a kakawaki, ao akea te bwai teuana ae uotia, ma ti ana utu, ao aia tianaki, ao aia umwa n rianna, ao a mwananga nakon te rereua.\n\n5 Ao e roko i rarikin mataniwina ni uakaan ma Taari are Uraura; ao e mwananga i nanon te rereua ni kaaniia te tia ni uakaan riki ma Taari are Uraura; ao e mwananga i nanon te rereua ma ana utu, aika tinau ae Tiera, ma tariu aika ikawai nakoiu, aika Reimwan, Remuera, ao Taam.\n\n6 Ao e koro bukina bwa ngke e a koro teniua ana bong ni mwaamwananga i nanon te rereua, e a katea ana umwanrianna n te mwarua i etan te karaanga n ran.\n\n7 Ao e koro bukina bwa e katea te baonikarea man taian atiibu, ao e a anga te karea nakon te Uea, ao e a anga ana kaaitau nakon te Uea ae Atuara.\n\n8 Ao e koro bukina bwa e arana te karaanga arei bwa, Reimwan, ao e raanga nakon Taari are Uraura; ao e mena te mwarua i mataniwina irarikin wiin te karaanga arei.\n\n9 Ao ngke e noria tamau ae e raanga ranin te karaanga aio nako nanon koburaken Taari are Uraura, e taetae nakon Reimwan, ni kaangai: O bwa ko na kona riki n aiaron te karaanga aio, ae aki toki n raanga nako nanon koburaken te raoiroi ni kabane!\n\n10 Ao e taetae naba nakon Remuera: O bwa ko na kona n riki n aiaron te mwarua aio, ae matoatoa ao n teimatoa n nene, ao n aki kona ni kamwaingaki n aron kaawakinan ana tua nako te Uea!\n\n11 Ao e atong baikai ibukin matoatoan nanaoia Reimwan ma Remuera; bwa noria e korakora ngurengureia ni baika a bati iroun tamaia, ngkai te aomata ae nonoori mii ni burabeti ngaia, ao e a tia ni kairia nako mai Ierutarem, ni kiitana aban rikiia, ma aia koora, ma aia tirewa, ma aia bwai aika a kakawaki, bwa a na mate i nanon te rereua. Ao a taku bwa e a tia ni karaoa aio ibukin ana iango ni burababa.\n\n12 Ao Reimwan ma Remuera, aika karimoa, a ngurengure iroun tamaia. A bon ngurengure ngkai a aki atai ana mwakuri te Atua are Ngaia ae karikiia.\n\n13 A bon aki kakoaua naba ae e na uruakaki te kaawa ae korakora ae Ierutarem, n aron aia taeka burabeti. Ao titebo ngaiia ma Iutaia ake i rarikin Ierutarem ake a tia ni kataia n ana maiun tamau.\n\n14 Ao e koro bukina bwa e taetae ma te mwaaka tamau nakoia n te mwarua ae Remuera, ngkai e kaonaki n te Tamnei, ni karokoa ae a ruru rabwataia i matana. Ao e takuia, bwa a na aki taetae ni kaaitaraa; mangaia are, a karaoi baike e tuangiia.\n\n15 Ao e maeka tamau i nanon te umwa n rianna.\n\n16 Ao e koro bukina bwa ngai, Nibwaai, e ngae ngke I bon rangi n ataei, ma e bon rangi ni korakora rabwatau, ao ni korakora naba nanou ni kan atai ana bwai te Atua aika raba, mangaia are, I a tang nakon te Uea; ao noria e a kaoti nakoiu, ao e a kamaraua nanou n te aro are I a kakoauai taeka ni kabane ake e a tia n taekin tamau; mangaia are, I aki kaaitara ni katootoongiia tariu.\n\n17 Ao I taetae nakon Taam, ni kaoti nakoina baike e a tia ni kaoti nakoiu te Uea ri nanon Tamneina ae Tabu. Ao e koro bukina bwa e kakoauai au taeka.\n\n18 Ma, noria, a aki ongo Reimwan ma Remuera n au taeka; ao I tang nakon te Uea ibukin rawawatan nanou irouia ngkai a rangi ni matoatoa nanoia.\n\n19 Ao e koro bukina bwa e taetae te Uea nakoiu, ni kaangai: Ko na kakabwaiaki, Nibwaai, ibukin am onimaki, bwa ko a tia ni botumwaaka n ukoukorai, ma te nanorinano.\n\n20 Ao ngkana ko teimatoa ni kaawakin au tua, ko na kakabwaiaaki, ao ko na kairaki nakon te aba ni berita; eng, ae bon te aba are I a tia ni katauraoia ibukim; eng, te aba ae moamoa riki arona nakoia aaba nako.\n\n21 Ao ngkana e teimatoa kaitaraam irouia tarim ao a na kaakeaaki mai matan te Uea.\n\n22 Ao ngkana ko teimatoa ni kaawakin au tua, ko na karikaki bwa te tia tautaeka ao te tia reirei i aoia tarim.\n\n23 Bwa noria, n te bong are a na kaaitaraai iai, N na kamaraiaia n te kamaraia ae rawawata, ao a na akea korakoraia i aoia kanoam ma ti ngkana a kaaitaraai naba.\n\n24 Ao ngkana arona bwa a teirake ni kaaitaraai, a na riki akanne bwa karawaawataaia kanoam, ni kakiriwei nanoia n te aro ni kauring.\n\n", "1-ne 3": "[center][font_size=26]Mwakoro 3[/font_size][/center]\n\n[i]A oki natin Riaai mwaane nako Ierutarem bwa a na anai bwaatua aika buraati—E rawa n anga taian bwaatua Raban—E kabwarabwara ao e kaungai nanoia tarina Nibwaai—E iraei aia bwai Raban ao e kataia n tiringia—A oroia Nibwaai ma Taam Reimwan ao Remuera ao a takuaki iroun te anera. Uakaan ma 600–592 I.K.[/i]\n\n1 Ao e koro bukina bwa ngai, Nibwaai, I okira ana umwa n rianna tamau i mwin au kaakarabakau ma te Uea.\n\n2 Ao e koro bukina bwa e taetae nakoiu, ni kangai: I a tia ni mia te mii, are E tuangai iai te Uea bwa ko riai n oki ma tarim nako Ierutarem.\n\n3 Bwa noria, iai iroun Raban aia rongorongo Iutaia ao aia kateiriki naba ara bakatibu, aika a koreaki i aon bwaatua aika buraati.\n\n4 Mangaia ae e tua te Uea nakoiu bwa ngkoe ma tarim kam riai n nako nakon ana auti Raban, ao kam na kakaaei taian rongorongo, ao kam na uoti n oki nako nanon te rereua.\n\n5 Ao ngkai, noria a ngurengure tarim, ni kaangai, e bon rangi ni kaangaanga te bwai are I a tia ni mwiokoiia iai, ma noria, I aki kainnanoa aei mai irouia, ma bon ana tua te Uea.\n\n6 Mangaia ae, ko na nako natiu, ao ko na buokaki iroun te Uea, ngkai ko tuai ni ngurengure.\n\n7 Ao e koro bukina bwa ngai, Nibwaai, I taku nakon tamau: N na nako ao N na karaoi baike e a tia n tua te Uea, bwa I ataia bwa e na bon aki anga te kaetieti te Uea nakoia natiia aomata, ma ti ngkana e a tia ni katauraoa te kawai ibukiia are a na kona iai ni kakoroa bukin te bwai are e tua nakoia.\n\n8 Ao e koro bukina bwa ngke e tia n ongo taeka aikai tamau ao e a onrake n te kukurei, ngkai e ataia ae I a tia ni kakabwaiaaki mai iroun te Uea.\n\n9 Ao ngai, Nibwaai, ma tariu ti a moana mwanangara i nanon te rereua, ma ara umwanrianna, bwa ti na nakon te aba ae Ierutarem.\n\n10 Ao e koro bukina bwa ngke ti a roko n te aba are Ierutarem, ngai ma tariu ti a kaakarabakau imarenara.\n\n11 Ao ti tautimoi—bwa antai mai buakora ae e na nako nanon ana auti Raban. Ao e a koro bukina bwa te timoi e reke iroun Reimwan; ao e nako Reimwan nako nanon ana auti Raban, ao e kaakarabakau mangaia n tekateka i nanon ana auti.\n\n12 Ao e a butiia Raban taian rongorongo ake a koreaki i aon bwaatua aika buraati, aika iai i nanona taekan ana kateiriki tamau.\n\n13 Ao noria, e koro bukina bwa e un Raban, ao e kaotinakoa mai matana; ao e aki anganna taian rekooti. Mangaia are, e taku nakoina: Noria bon te tia iraa ngkoe, ao N na tiringko.\n\n14 Ma e biri nako Reimwan mai matana, ao e taekin baike e karaoi Raban, nakoira. Ao ti taonaki n te nanokawaki ae korakora, ao a kuri n oki tariu nakon tamau n te rereua.\n\n15 Ma noria I taku nakoia bwa: Ngkai e maiu te Uea, ao ngkai ti maiu, ti na aki oki nakon tamara n te rereua ni karokoa ae ti tia ni kakoroa bukin te bwai are e a tia n tuatua te Uea nakoira.\n\n16 Mangaia ae, ti riai ni kakaonimaki ni kaawakin ana tua te Uea; mangaia ae ti riai n okira aban rikin tamara, ngkai e katikui ana koora ma ana tirewa, ao aekan kaubwai nako. Ao e karaoi baikai ni kabane ibukin ana tua te Uea.\n\n17 Bwa e ataia bwa e na uruakaki Ierutarem, ibukin buakakaia aomata.\n\n18 Bwa noria, a tia n aki butimwaai aia taeka burabeti. Mamgaia ae, ngke arona bwa e teimatoa ni maeka tamau iaon te aba i mwin tuangana bwa e na kitana te aba, noria, e na bon mate naba. Mangaia ae, e riai bwa e na kitana te aba.\n\n19 Ao noria, e bon te wanawana iroun te Atua bwa ti riai n anai rongorongoaikai, bwa ti aonga ni kateimatoai iai aia taetae ara bakatibu nakoia natira;\n\n20 Ao ti aonga naba ni kateimatoai nakoia taeka ake a tia n taekinaki mai wiia burabeti aika a tabu, aika anganaki mai iroun te Tamnei ni mwaakan te Atua, man moan rikin te aonaba, ni karokoa naba te tai aei.\n\n21 Ao e koro bukina bwa I kairi nanoia tariu n te aro aio, bwa a na kakaonimaki ni kaawakin ana tua te Atua,\n\n22 Ao e koro bukina bwa ti a mwananga nakon aban rikira, ao ti a booti ara koora, ma ara tirewa, ma ara bwai aika a kakaawaki.\n\n23 Ao ngke ti a tia ni booti baikai, ti a manga nako nakon ana auti Raban.\n\n24 Ao e koro bukina bwa ti rin ni kawara Raban, ao ti butiia bwa e na anganiira taian rekooti ibukin rongorongo ake a koreaki iaon taian bwaatua aika buraati, ao ti na anganna ara koora, ma ara tirewa, ma ara bwai aika a kakawaki ni kabane bwa booia.\n\n25 Ao e koro bukina bwa ngke e noori ara bwai Raban, aika moan te mwaiti, ao e mataai nanona iai, n te aro are e kakioira nako, ao e kanakoia ana toro bwa a na tiringira, bwa e aonga n anai ara bwai.\n\n26 Ao e koro bukina bwa ti a birinako mai irouia ana toro Raban, ao ti kairoroaki bwa ti na katikui ara bwai, ao a reke i nanon bain Raban.\n\n27 Ao e koro bukina bwa ti biri nakon te rereua, ao ti aki reke irouia ana toro Raban, ao ti karabaira i nanon te nangananga ni bwa.\n\n28 Ao e koro bukina bwa e un Reimwan irou, ao iroun naba tamau; ao e un naba Remuera, bwa e ongo n ana taeka Reimwan. Mangaia ae a taekin taeka aika rawawata Reimwan ma Remuera nakoira, tariia aika karimwiia, ao a oroira naba n te kai.\n\n29 Ao e koro bukina bwa ngke a tabe n oroira n te kai, noria, e kaoti ana anera te Uea n tei i mataia, ao e taetae nakoia, ni kangai: Bukin tera ngkai kam orea tarimi ane te karimwi n te kai? Kam aki ataia ae e a tia te Uea n rineia bwa e na tautaeka i aomi, ao aio ibukin buakakami? Noria, kam na manga nako riki nako Ierutarem, ao te Uea e na anga Raban nako nanon baimi.\n\n30 Ao ngke e a tia n taetae nakoira te anera, ao e nako.\n\n31 Ao ngke e a tia n nako te anera, ao a manga ngurengure naba Reimwan ma Remuera, ni kangai: E na kanga te Uea n anga Raban nako nanon baira? Nooria, bon te mwaane ae moan te korakora, ao e tautaekaniia tautia aika nimangaun, eng, e kona naba n tiringia nimangaun; ao tera bukina bwa e na aki tiringiira?\n\n", "1-ne 4": "[center][font_size=26]Mwakoro 4[/font_size][/center]\n\n[i]E tiringa Raban Nibwaai i aan ana kairi te Uea ao e a anai taian bwaatua aika buraati n te aro ni kamwane—E motikia Tioram bwa e na iriia ana utu Riaai i nanon te rereua. Uakaan ma 600–592 I.K.[/i]\n\n1 Ao e koro bukina bwa, I taetae nakoia tariu, ni kangai: Ti na manga nako riki nako Ierutarem, ao ti riai ni kakaonimaki nakon ana tua te Uea; bwa noria e korakora riki nakon te aonaba ni kabane, ao bukin tera ngkai e na aki korakora riki nakon Raban ma ana nimangaun, eng, ke nakon ana bwi ni ngaa?\n\n2 Mangaia ae ti na waerake; ti na kakorakoraira n ai aron Mote; bwa e koaua ae e taetae nakon ranin Taari are Uraura ao a bwenaaki nako ikai ao nako ikekei, ao a rinanona ara bakatibu, n otinako man te tautaekanaki, i aon te tano ae mwau, ao a rimwia ana tautia Bwarao ao a bwabwa i nanon ranin Taari are Uraura.\n\n3 Ngaia ae noria, kam ataia bwa e koaua aio; ao kam ataia naba bwa e a tia n taetae nakoimi te anera; ao kam na kanga n raraoma? Ti na nako ni waerake; e kona te Uea ni kamaiura, n ai aroia ara bakatibu, ao n tiringa Raban, n ai aroia I-Aikubita.\n\n4 Ao ngke I a tia n taekin taeka aikai, ao a bon teimatoa naba n un, ao a waaki nako ni ngurengure; ma a n irai ni karokoa ae ti roko i tinanikun oon Ierutarem.\n\n5 Ao e a bong; ao I tuangiia bwa a na karabaia i tinanikun te oo. Ao ngke a tia ni karabaia, Ngai Nibwaai, I waerikiriki nako nanon te kaawa ao ni waaki nakon ana auti Raban.\n\n6 Ao I kairaki iroun te Tamnei, n aki atai moa baika I riai ni karaoi.\n\n7 E ngae n anne ao I waaki nako, ao ngke I a kaan ma ana auti Raban, ao I a noora te mwaane ae bwaka nako aontano imwaiu bwa e a koro ni manging n te wain.\n\n8 Ao ngke I a roko irouna I a kinaa bwa bon Raban.\n\n9 Ao I noora ana kabaang, ao I kaotinakoa mani nnena; ao e karaoaki bwain tauana man te koora, ao moan te nakoraoi aron karaoana, ao I a noria naba bwa e karaoaki wiina man te biti ae moan te kakaawaki.\n\n10 Ao e koro bukina bwa I a kairoroaki iroun te Tamnei bwa N na riai n tiringa Raban; ma I taku i nanou: I tuai mai i mwain aio ni kabwaroa raraan te aomata. Ao I kerikaaki bwa tera ngke arona bwa N aki tiringnga.\n\n11 Ao e a manga taku riki te Tamnei nakoiu: Noria e a tia te Uea n anga nako nanon baim. Eng, ao I ataia naba bwa e a tia ni kataia n anaa maiu; eng, ao e aki kan ongo naba n ana tua te Uea; ao e a tia naba n anai ara bwai.\n\n12 Ao e koro bukina bwa e a manga taku te Tamnei nakoiu: Tiringnga bwa e a tia te Uea n anga nako nanon baim;\n\n13 Noria e tiringia aika buakaka te Uea bwa e aonga ni kakoroi bukin ana waaki aika a raoiroi. E tamaroa riki ngkana e mate temanna nakon ae a na kerikaaki ao a na mate n aia aki onimaki te botannaomata.\n\n14 Ao ngkai, Ngai Nibwaai, ngke I a tia n ongo taeka aikai, ao I a uring ana taeka te Uea ake e taekin nakoiu i nanon te rereua, ake a kangai: Ngkana a kakaonimaki kanoam ni kaawakin au tua, a na bon rikirake aroia n te aba ni berita.\n\n15 Eng, ao I taku naba bwa a bon aki kona ni kaawakin ana tua te Uea n aron are ana tua Mote, ma ti ngkana iai te tua irouia.\n\n16 Ao I ataia naba bwa e koreaki te tua iaon taian bwaatua aika buraati.\n\n17 Ao I ataia riki bwa e a tia te Uea n anga Raban nako nanon baiu ibukin te bwai aio—bwa I aonga ni karekei taian rekooti n aron ana tua.\n\n18 Mangaia are I ongeaba ni bwanaan te Tamnei, ao I a tabeka atuun Raban n iran atuna, ao I a kabongana ana kabaang ni kabakua roroana iai.\n\n19 Ao ngke I a tia ni kabakua roroana n oin ana kabaang, I anai ana kunnikai Raban ao I karin iaou; eng, kunnikaina ni kabane; ao I kabaea ana kabaang irarikiu.\n\n20 Ao ngke I a tia ni karaoa aio, ao I a nako nakon ana tabo ni kaawakin mwane Raban. Iaon kawaiu nakon ana tabo ni kaawakin mwane Raban, ao akea bwa I a noora ana toro Raban are taui kiingin te tabo ni mwane. Ao I kabongana bwanaan Raban n tuangnga bwa e na irai nako nanon te tabo ni mwane.\n\n21 Ao e taku bwa ngai ana toka, ae Raban, bwa e noori ana kunnikai ao ana kabaang naba are e bae irarikiu.\n\n22 Ao e kaakarabakau nakoiu ibukiia unimwaanen Iutaia, bwa e ataia ae ngaia raon ana toka, ae Raban, n te tairiki anne.\n\n23 Ao I kaakarabakau nakoina n aiaron ae aongkoa Raban ngai.\n\n24 Ao I tuangnga naba bwa I riai ni uoti koroboki, ake iaon bwaatua aika buraati, nakoia tariu aika ikawai, ake a mena i tinanikun te o.\n\n25 Ao I tuangnga naba bwa e na irai.\n\n26 Ao ngaia, e taku n ana iango bwa I taekinia taari i nanon te ekaretia, ao n taku naba bwa bon ngai Raban are I a tia n tiringnga, mangaia are e a irai.\n\n27 Ao e mwaiti ana tai ni kaakarabakau riki nakoiu ni kaineti ma taekaia unimwaanen Iutaia, iaoni kawaira nakoia tariu, ake i tinanikun te o.\n\n28 Ao e koro bukina bwa ngke e noorai Reimwan ao e a taonaki n te maaku ae korakora, ai uana naba ma Remuera ao Taam. Ao a biri nako mai irou; bwa a taku bwa ngai Raban, ao a taku bwa e a tia n tiringai ao iaon kawaina nakoia ngkai bwa e na anai naba maiuia.\n\n29 Ao e koro bukina bwa I weewete nakoia, ao a ongo bwanaau; mangaia are a aikoa biri nako mai irou.\n\n30 Ao e koro bukina bwa ngke e nooriia tariu ana toro Raban, ao e a taonaki n te ruru, ao e nang bon biri nako maiirou n okira te kaawa are Ierutarem.\n\n31 Ao ngai, Nibwaai, ngkai bon te mwaane ngai ae i buubura, ao n tia naba ni karekea te korakora mai iroun te Uea, mangaia are I a taua ana toro Raban bwa e na aki biri nako.\n\n32 Ao e koro bukina bwa I taetae nakoina, bwa ngkana e ongo n au taeka, ngkai e maiu te Uea, ao ngkai I maiu, ngkana e ongo n ara taeka, ao ti na kamaura maiuna.\n\n33 Ao I taetae nakoina, ma te taeka n tuea, bwa e na aki maaku; bwa e na riki bwa te aomata ae inaomata n ai arora ngkana e nako nakon te rereua ma ngaira.\n\n34 Ao I taku naba nakoina, ni kangai: E koaua ae e a tia te Uea n tua bwa ti na karaoa te bwai aio; ao e riai bwa ti na kakaonimaki nakon ana tua te Uea ke ti na aki? Mangaia ae ngkana ko iri nakon Tamau n te rereua ao e na reke nnem iroura.\n\n35 Ao e koro bukina bwa e kaungaki nanon Tioram ni baike I taekin. Tioram bon aran te toro arei; ao e berita bwa e na nakon tamara n te rereua. Eng, e tuea nakoira naba bwa e na tiku iroura ni moa man te tai arei.\n\n36 Ao ti tangiria bwa e na tiku iroura ibukin aei, bwa a aonga n aki ataa taekan birinakora Iutaia nakon te rereua, bwa a rawa n rimwira ao n tiringira.\n\n37 Ao e koro bukina bwa ngke e a tia ni tuea Tioram nakoira, ao a mauna raraomara irouna.\n\n38 Ao e koro bukina bwa ti anai bwaatua aika buraati ma ana toro Raban, ao ti mwananga nakon te rereua n okira ana umwanrianna tamara.\n\n", "1-ne 5": "[center][font_size=26]Mwakoro 5[/font_size][/center]\n\n[i]E ngurengure Tiera n ana waaki Riaai—A uaia ni kimwareirei n okiia natiia mwaane—A anga aia karea—Kanoan taian bwaatua aika buraati bon taekaia Mote ma burabeti—E taekinaki i nanon taian bwaatua ae Riaai bon kanoan Iotebwa—E taetae ni burabeti Riaai ni kaineti ma taekaia kanoana ao kaawakinan bwaatua. Uakaan ma 600–592 I.K.[/i]\n\n1 Ao e koro bukina bwa ngke ti a roko iroun tamara i nanon te rereua, noria, e onrake n te kimwareirei, ao tinau naba, Tiera, e moamoa naba kukureina, bwa e tang n rawawata raoi ibukira.\n\n2 Bwa e taku bwa ti a tia ni mate i nanon te rereua; ao e ngurengure ni kaitara tamara, n tuangnga bwa bon te aomata ngaia ae nonoori mii ni burabeti; ao e taku: Taraia ko a tia ni kairira nako man aban rikira, ao a tia ni mate natiu mwaane, ao ti nang mate i nanon te rereua.\n\n3 Ao aikai taeka ake e taekin tinau nakon tamau ni ngurengure ni kaitaraa tamau.\n\n4 Ao e koro bukina bwa e kaeka tamau nakoina, ni kangai: I ataia bwa bon ngai te aomata ae I nonoori mii ni burabeti; bwa ngke arona bwa I aki noori ana bwai te Atua i nanon te mii ni burabeti ao N na bon aki ataa raoiroin te Atua, ma n tiku i Ierutarem, ao n tia ni mate ma tariu.\n\n5 Ma noria, I a tia ni karekea te aba ni berita, ao e reke kukureiu ni baikai; eng, ao I ataia ae e na kamanoia natiu mwaane te Uea mai nanoni bain Raban, ao e na kairiia n oki nakoira i nanon te rereua.\n\n6 Ao aikai taeka ake e taekin tamau, ae Riaai, ni kabebetea nanon tinau, ae Tiera ni kaineti ma ngaira, n tain mwanangara n te rereua nakon te aba ae Ierutarem, n anaa aia rekooti Iutaia.\n\n7 Ao ngke ti a tia n oki nakon ana umwanrianna tamau, noria a onrake n te kimwareirei, ao e beebete nanon tinau.\n\n8 Ao e taetae ni kangai: Ngkai I a ataia raoi bwa e a bon tia n tuangaki kaainabau iroun te Uea bwa e na biri nako nakon te rereua; eng, I a ataia naba n akea nanokokorakiu ae e a tia te Uea ni kamanoia natiu mwaane, ao ni kamaiuia mai nanon bain Raban, ao n anganiia te mwaaka bwa aonga ni kona ni kakoroi bukin baike e tuangiia te Uea bwa a na karaoi. Ao aikai baike e taekin.\n\n9 Ao e koro bukina bwa kimwareireia moan te korakora, ao a anga karea ma angabwai aika a kabuekaki nakon te Uea; ao a anga aia kaaitau nakon Atuan Iteraera.\n\n10 Ao ngke a tia n anga aia kaaitau nakon Atuan Iteraera, tamau, ae Riaai, e anai rekooti aika a koreaki i aon bwaatua aika buraati, ao e rinanoi ni moanna mai moana.\n\n11 Ao e noria ae iai i nanona ana boki Mote aika nimaua, are e taekinaki iai aron karikan te aonaba, ao taekan naba Atam ma Nei Ewa, ake ara moan karo.\n\n12 Ao te rongorongo naba ibukiia Iutaia mai moana, ni moanaki man ana tai n tautaeka Tetekia, are uean Iuta;\n\n13 Ao iai naba aia taeka ni burabeti burabeti aika a tabu, man te moan tai, ni moanaki man ana tai n tautaeka Tetekia; ao a mwaiti naba taeka ni burabeti aika a tia n taekinaki mai wiin Ieremia.\n\n14 Ao e koro bukina bwa tamau, ae Riaai, e kunei naba i nanon bwaatua aika buraati taekan kateirikiaia ana bakatibu; ao e a ataia mai iai bwa ngaia bon kanoan Iotebwa; eng, are Iotebwa are natin Iakobwa, are e kabooaki nako Aikubita, ao e kamaiuaki ni bain te Uea, bwa e aonga ni kona ni kamaiua tamana, ae Iakobwa, ma kain ana baronga ni kabane man te rongo.\n\n15 Ao a kairaki naba n otinako man te tautoronaki man aban Aikubita, iroun te Atua are bon ngaia naba are e a tia ni kamaiuia.\n\n16 Ao ngaia are tamau, ae Riaai, e a kunei kateirikiaia ana bakatibu. Ao Raban bon ngaia naba kanoan Iotebwa, mangaia ae e a tia ni kaawakin taian rekooti aikai ma ana bakatibu.\n\n17 Ao ngke e a tia n noori bwaai ni kabane aikai tamau, ao e kaonaki n te Tamnei, ao e moana ana taetae ni burabeti ni kaineti ma kanoana—\n\n18 Bwa bwaatua aika buraati aikai ni kabane a na nako aon aaba nako, taetae, neewe, ma aomata aika kanoam.\n\n19 Ngaia are e taku naba bwa a na aki kona ni kamaunaki bwaatua aika buraati; ke ni keerikaaki raneaia ni bwakanakon te tai. Ao e taetae ni burabetii baika mwaiti ni kaineti ma kanoana.\n\n20 Ao e koro bukina bwa ni karokoa ngkai, I a tia ma tamau ni kaawakin tua ake e a tia n anganiira te Uea.\n\n21 Ao ti a tia ni karekei taian rekooti ake e tuangira te Uea bwa ti na karekei, ao n ukeuke mai iai ao ti ataia bwa a kangkang; eng, ao a korakora bonganaia naba nakoira, ao ti na kona naba ni kateimatoai ana tua nako te Uea ibukiia natira.\n\n22 Mangaia ae, bon te wanawana iroun te Uea bwa ti na uotia ni mwanangara, i nanon mwanangara i nanon te rereua nakon te aba ni berita.\n\n", "1-ne 6": "[center][font_size=26]Mwakoro 6[/font_size][/center]\n\n[i]E koroi taekan ana bwai te Atua Nibwaai—Oin ana beku Nibwaai bon kairaia aomata bwa a na kawara Atuan Aberaam ni kamaiuaki irouna. Uakaan ma 600–592 I.K.[/i]\n\n1 Ao ngkai ngai, Nibwaai, I aki korea kateirikiaia au bakatibu i nanon mwakoron au rekooti aei; ao bon akea riki te tai are N na manga koroia riki iai iaon taian bwaatua aika I koroboki iaoia; bwa e a tia ni koreaki i nanon rekooti ake a koreaki iroun tamau; mangaia are, I aki koroia i nanon bwaatua aikai.\n\n2 Bwa e tau ngkana I a taekinna naba bwa ngaira boni kanoan Iotebwa.\n\n3 Ao I taku bwa e aki kakawaki bwa N na karaua ni koroi bwaninin rongorongon baike a riki nakon tamau, bwa a aki kona ni koreaki iaon bwaatua aikai, bwa I kan kamwawa nnen baike I kan koroi aika taekan ana bwai te Atua.\n\n4 Bwa oin bukin au koroboki bon anaan nanoia aomata bwa a na nakon Atuan Aberaam, ma Atuan Itaaka, ma Atuan Iakobwa, bwa a na kamaiuaki.\n\n5 Mangaia are, I aki koroi bwaai aika kakukurei nakon te aonaba, ma I koroi baika a kakukurei nakon te Atua ao nakoia naake tiaki man te aonaba.\n\n6 Mangaia ae, N na anga tua nakoia kanoau, bwa a na aki kanoai bwaatua aikai n taekan baika akea bonganaia nakoia natiia aomata.\n\n", "1-ne 7": "[center][font_size=26]Mwakoro 7[/font_size][/center]\n\n[i]A oki natin Riaai nako Ierutarem ao a kaoa Itimaera ma kain batana bwa a na ira mwanangaia—A kaaitaraia Reimwan ma tabemwaang riki—E kaungaia tarina Nibwaai bwa a na onimakina te Uea—A kabaea n taian roobu ao a bairea tiringana—E kainaomataki ni mwaakan te onimaki—A butiia tarina bwa e na kabwarai aia bure—A anga karea ma angabwai aika a kabuekaki ana koraki ni mwananga Riaai. Uakaan ma 600–592 I.K.[/i]\n\n1 Ao ngkai I tangiria bwa kam na ataia, bwa ngke e a tia tamau, ae Riaai, ni katoka ana taetae ni burabeti ni kaineti ma kanoana, ao e koro bukina bwa e a manga taetae riki nakoina te Uea, n taekinna bwa e aki tamaroa, iroun Riaai, ngkana e na kairiia ti kaain ana utu nako nanon te rereua; ma a riai natina mwaane ni karekeia naati aine bwa buuia, bwa aonga ni kariki nakon te Uea n te aba ni berita.\n\n2 Ao e koro bukina bwa E tua nakoina te Uea bwa ngai; Nibwaai, ma tariu, ti riai ni manga oki riki nako aban Ierutarem, ao ni kairiia Itimaera ma ana utu nakon te rereua.\n\n3 Ao e koro bukina bwa I a manga nako naba ngai, Nibwaai, ma tariu n ri nanon te rereua n okira Ierutarem.\n\n4 Ao e koro bukina bwa ti a nako ni kawara ana auti Itimaera, ao e reke tangirara imatan Itimaera, n te aro are ti taekin nakoina ana taeka te Uea.\n\n5 Ao e koro bukina bwa te Uea e kamarauraua nanon Itimaera, ma kaain batana, n te aro are a mwananga ma ngaira n rinanon te rereua n okira ana umwanrianna tamara.\n\n6 Ao e koro bukina bwa i aon kawaira i nanon te rereua, ao akea bwa a teirake ni kaaitaraira Reimwan ma Remuera n ikotaki ma natin Itimaera aine aika uoman, ma natin Itimaera mwaane aika uoman ao kaain aia utu, eng, ni kaitaraai, ngai Nibwaai ma Taam, ma tamaia, ae Itimaera, ao buuna, ma natina aine ake teniman.\n\n7 Ao e koro bukina bwa n tain te unraa aio ao a tangiria bwa a na oki nako aban Ierutarem.\n\n8 Ao ngkai ngai, Nibwaai, e rawawata nanou n aron matoatoan nanoia, mangaia ae I a taetae nakoia, ni kangai, eng, nakoia naba Reimwan ma Remuera: Taraia ngkami tariu aika ikawai riki nakoiu, ao bukin teraa ngkai a rangi ni matoatoa nanomi, ao ni mataki ami kaantaninga, n te aro ae e riai bwa N na taetae nakoimi, ngai, ae tarimi ae te karimwi, eng, bwa I aonga ni katea te katooto ibukimi?\n\n9 Kam a kanga n aki kan ongo ana taeka te Uea?\n\n10 Kam a kanga naba ni mwaninga are kam a tia n noora ana anera te Uea?\n\n11 Eng, ao kam a kanga n tia ni mwaninga aron korakoran bwaai ake e a tia te Uea ni karaoi ibukira, n aron kamaiuara mai nanon bain Raban, ai uana naba ma karekean taian rekooti iroura?\n\n12 Eng, ao kam kangaa ni mwaninga ae e kona ni karaoi bwaai ni kabane te Uea ngkana a kaineti ma ana kaantaninga ibukiia natiia aomata, ngkana a kammwakura onimakinana irouia? Mangaia ae, e riai bwa ti na kakaonimaki nakoina.\n\n13 Ao ngkana ti kakaonimaki nakoina, ao ti na karekea te aba ani berita; ao kam na ataia i nanon taai aika na roko ae a na koro bukin ana taeka te Uea n aron uruakan Ierutarem; bwa a na koro bukin bwaai ni kabane ake e a tia n taekin te Uea ni kaineti ma uruakan Ierutarem.\n\n14 Bwa noria, e a kaan toki ana mwakuri Tamnein te Uea ni kairi nanoia; bwa noria, a tia ni kaakeaia burabeti, ao a tia ni karina Ieremia i nanon te umwa ni kaikain. Ao a tia ni kataia n anaa maiun tamau, n te aro are a kakioa nako man te aba.\n\n15 Ao ngkai noria, I a tuangkami bwa ngkana kam oki nako Ierutarem ao kam na tiringaki naba ma ngaia. Ao ngkai, ngkana nanomi anne, okira te aba, ao uring au taeka ake I a tia n taekin nakoimi, ae ngkana kam nako ao ane kam na tiringaki naba; bwa e kairoroai Tamnein te Uea bwa N na taetae.\n\n16 Ao e koro bukina bwa ngke I a tia n taekin taeka aikai, ngai ae Nibwaai, nakoia tariu, ao a un irou. Ao e koro bukina bwa a katokai baia iaou, bwa noria, a bon rangi n un ao a kabaeai n taian bwai ni kabaebae, bwa a kan anaa maiu, bwa a na katukai i nanon te rereua bwa N na kanaki irouia maan ni kaakang.\n\n17 Ma e koro bukina bwa I tataro nakon te Uea, ni kangai: O te Uea, ni kaineti ma aron onimakinam irou, ko kona ni kamaiuai mai nanon baia tariu; eng, ao n anganai te korakora bwa I aonga ni kona ni motiki kabaebae aika I kabaeaki iai.\n\n18 Ao e koro bukina bwa ngke I a tia n taekin taeka aikai, noria, a kabwaraki kabaebae mai iaon baiu ma waeu, ao I a teirake i mataia tariu, ao I a manga taetae riki nakoia.\n\n19 Ao e koro bukina bwa a manga un naba irou, ao a manga kataia naba ni katokai baia iaou; ma noria, temanna mai buakoia natin Itimaera te aine, eng, ni ikotaki ma tinana, ma temanna natin Itimaera te mwaane, aika a bubuti nakoia tariu, n te aro are a kamarau nanoia; ao a katoka kan anaan maiu.\n\n20 Ao e koro bukina bwa a nanokaawaki ibukin aia buakaka, n te aro are a katorobubua imatau, ao a butiai bwa N na kabwarai aia bure ibukin te bwai are a tia ni karaoia nakoiu.\n\n21 Ao e koro bukina bwa I a waekoa ni kabwarai aia bure ni kabane are a tia ni karaoia nakoiu, ao I a tua nakoia bwa a na tataro nakon te Uea ae Atuaia ibukin kabwaran aia bure. Ao e koro bukina bwa a karaoa anne. Ao ngke a tia n tataro nakon te Uea, ao ti a waakina kawaira ni mwananga nakon ana umwanrianna tamara.\n\n22 Ao e koro bukina bwa ti a nakon ana umwanrianna tamara. Ao ngke I a roko ma tariu ma kaain batan Itimaera n ana umwanrianna tamau, ao a anga aia kaaitau nakon te Uea ae Atuaia; ao a anga karea ao angabwai aika kabuekaki nakoina.\n\n", "1-ne 8": "[center][font_size=26]Mwakoro 8[/font_size][/center]\n\n[i]E noora te kai ni kamaiu Riaai i nanon te mi ni burabeti—E kana uaana ao e tangiria kaain ana utu bwa a na kanna naba—E noora te kai te biti, te kawai ae e eti ma n irariki, ao bubun nangin te roo are e taoniia aomata—A kana te uaanikai Tiera, Nibwaai, ao Taam, ma Reimwan ao Remuera a rawa. Uakaan ma 600–592 I.K.[/i]\n\n1 Ao e koro bukina bwa ti rikoi ni booti koraa n aekaia nako ni kabane, ma koraa ae aiaron uaan te wiita n aekaia nako, ma koraan uaanikai naba n aekaia nako.\n\n2 Ao e koro bukina bwa inanon ana tai tamau n tiku inanon te rereua ao e a taetae nakoira, ni kangai: Noria, I a tia ni miia te mi; ke, n taekinana teuana, I a tia n noora te mii ni burabeti.\n\n3 Ao noria, ibukin bwaai ake I a tia n noori, e reke bukin kukurein nanou iroun te Uea ibukin Nibwaai ao Taam naba; bwa I ataia bwa a na kamaiuaki ngaia ma kanoaia aika mwaiti.\n\n4 Ma noria, Reimwan ao Remuera, I rangi ni maaku ibukimi; bwa noria, I uringa ae I noora te rereua ae rootongitong ma ni kananokawaki i nanon miiu.\n\n5 Ao e koro bukina bwa I noora te mwaane ae kunnikaiaki n te kunnikai ae mainaina; ao e roko n tei imatau.\n\n6 Ao e koro bukina bwa e taetae nakoiu, ao e tuangai bwa N na iria.\n\n7 Ao e koro bukina bwa ngke I a iria, ao I a nooria bwa I a roko n te aba ae rootongitong ma ni kananokawaki.\n\n8 Ao i mwin mwanangau i nanon te maan ae aoa aika bati i nanon te roo, ao I a tataro nakon te Uea bwa e na nanoangaai, n aron ana nanoanga aika mwaiti.\n\n9 Ao e koro bukina bwa ngke I a tia n tataro nakon te Uea ao I noora te tawaana ae moan te korakora ma ni bubura.\n\n10 Ao e koro bukina bwa I noora te kai ae kangkang uaana ae na kakukureia te aomata.\n\n11 Ao e koro bukina bwa I a waaki ni katoonga uaana; ao I nooria bwa karewerewen uaana e riaon karewen bwaai nako ake I a tia ni katoong mai i mwaaina, Eng, ao I nooria naba bwa e riao mainainan uaana nakon mainainan bwaai nako ake I a tia n noori mai i mwaaina.\n\n12 Ao ngke I a katoonga te uaanikai aei e kaona tamneiu n te kimwareirei ae moan te bati; mangaia are, I a tangiria kaain au utu bwa a na katoonga naba; bwa I ataia ae riao kangkangina nakon kangkangin nako uaanikai ni kabane.\n\n13 Ao ngke I taratara nako rarikiu, bwa N na ukeriia naba kaain au utu, ao I a noora te karaanga n ran; ao e raanga nako n uakaan ma te kai are I kana uaana.\n\n14 Ao I taraia ni kan nooria bwa e raanga mai ia; ao I nooria bwa e aki raroa te tabo are raanga mai iai; ao i rarikin te tabo are raanga mai iai, I a noora iai tinamii ae Tiera, ma Taam, ao Nibwaai; ao a tei n taraa n ae aki ataa te tabo ae a na nako iai.\n\n15 Ao e koro bukina bwa I anoanoia; ao I a tuangiia naba n te bwanaa ae baibati bwa a riai n nakoiu, ao ni kana te uaanaikai, ae moan te kangkang riki nakon uaanikai nako.\n\n16 Ao e koro bukina bwa a nakoiu ao a kana te uaanikai arei.\n\n17 Ao e koro bukina bwa I tangiria bwa a na roko naba Reimwan ma Remuera bwa a na katoonga te uaanikai arei; mangaia are, I a euta riki matau n taraa te tabo are e raanga mai iai te karaanga, bwa I aonga n nooriia.\n\n18 Ao e koro bukina bwa I a nooriia, ma aki kan nakoiu ao ni katoonga te uaanikai.\n\n19 Ao I a noora te kai ae te biti, ae tei n ira bangakin te karaanga, ni karokoa te aroka are I tei i rarikina.\n\n20 Ao I noora naba te kawai ae e eti ma n irariki, are e ira tein te kai te biti, ae kaineti nakon te aroka are I tei i rarikina; ao e rirarikin te tabo are raanga mai iai te karaanga, nakon te tawaana ae korakora ma ni bubura, kanga aiaron te aonaba.\n\n21 Ao I nooriia aomata aika aki kona ni warekaki mwaitia, ao a mwaiti i buakoia aika a kataia ni kan roko i moa, bwa aonga n roko n te kawai are kaineti nakon te aroka are I tei i rarikina.\n\n22 Ao e koro bukina bwa a waaki, n toua te kawai are kaineti nakon te aroka.\n\n23 Ao e koro bukina bwa e roko te bubu n nang ae roo, eng, te bubu n nang ae roo ae moan te korakora, n te aro are a bua kawaia aomata tabemwaang iai, ao a kiitana te kawai ao a bua.\n\n24 Ao e koro bukina bwa I nooriia tabemwaang aika a kataia ni kan roko i moa ao a waaki nako n taua te kai te biti; ao a kamatoaia rinanon te bubu n nang ae roo, n taua te kai te biti, ni karokoa ae a kitanna ao n roko ni katoonga uaan te aroka.\n\n25 Ao ngke a tia ni kana uaanikai ao a euti mataia n taratara nako ao a tara ni maamaa.\n\n26 Ao I a euti naba matau n taratara nako, ao I noora, n iteran te karaanga n ran are teuana, te kateitei ae moan te korakora ma ni buubura, ao e taraa n tei i aon te akea, n rietata i etan te aonaba.\n\n27 Ao e onrake irouia aomata, aika a kara ao a kairake, aika mwaane ao aine; ao a rang ni kantara aron kunnikaia; ao a tabe ni kamamaeia ma ni kotokotoia aomata ake a tia n roko n te aroka ao ni kana uaana.\n\n28 Ao ngke a tia ni kana te uaanikai ao a maamaa irouia ake a kamamaiia, ao a bwaka nako nanon kawai aika katabuaki ao a bua.\n\n29 Ao ngai, Nibwaai, I aki taekin ana taeka ni kabane tamau.\n\n30 Ma ni kauarerekean te koroboki, nooria, e nooriia botanaomata aika a kataia ni kan roko i moa; ao a roko n taua te kai te biti; ao a kamatoaia ni waaki nako moa, n teimatoa n taua te kai te biti, ni karokoa ae a roko ao a bwaka ao a kana uaan te aroka.\n\n31 Ao e nooriia naba botanaomata aika mwananga i nanon te roo nakon te kateitei are moan te korakora ma ni buubura.\n\n32 Ao e koro bukina bwa a mwaiti ake a bwabwa i nanon te koburake n ran; ao a mwaiti aika mauna mai matana, ake a tou kawai aika aki ataaki taekaia.\n\n33 Ao a mwaiti botanaomata aika a rin i nanon te kateitei are kaokoro arei. Ao ngke a tia n rin i nanon te kateitei arei, ao a kotokoteai ni kaenaenaai ma aomata ake a kana naba te uaanikai; ma ti aki kan mutiakinia.\n\n34 Aikai ana taeka tamau: Bwa ni kabane ake a tia n ongo n aia taeka, a tia ni bwaka.\n\n35 Ao Reimwan ao Remuera a aki kana te uaanikai, e taku tamau.\n\n36 Ao e koro bukina bwa ngke e a tia tamau n taekin taekan miina ke miina ni burabeti, aika moan te mwaiti, e taku nakoira, ibukin baike e a tia n noori i nanon te mii, e bon rangi ni korakora raraomana ibukiia Reimwan ma Remuera; eng, e raraoma bwa rimwi a na teweaki nako mai matan te Uea.\n\n37 Ao e tua nakoia ma nanona ni kabane n aiaron te karo ae tangiriia natina, bwa a na ongo n ana taeka, bwa e aonga n nanoangaia te Uea, n aki tewenakoia mai matana; eng, e bon kabwarabwara tamau nakoia.\n\n38 Ao ngke e a tia ni kabwarabwara ao n taetae ni burabeti nakoia ni kaineti ma baika mwaiti ao, e tuangiia bwa a na kaawakin ana tua nako te Uea; ao e motika ana taetae nakoia.\n\n", "1-ne 9": "[center][font_size=26]Mwakoro 9[/font_size][/center]\n\n[i]E koroi rongorongo aika uoua Nibwaai—A uaaia n aranaki bwa ana bwaatua Nibwaai—I nanon taian bwaatua aika buubura riki, a taekinaki iai kanoan aia bong nako; i nanon bwaatua aika uarereke bon taekan baika tabu. Uakaan ma 600–592 I.K.[/i]\n\n1 Ao baikai ni kabane ake e noori, ake e ongo, ao ake e taekin tamau n ana tai ni maeka i nanon te umwanrianna, i nanon te tawaana ae Remuera, ao bwaai riki aika mwaiti aika aki kona ni koreaki i nanon bwaatua aikai.\n\n2 Ao ngkai, I a tia n taekin bwaatua aikai, nooria bon tiaki bwaatua ake I koroi iai bwaninin rongorongoia au botanaomata; bwa taian bwaatua ake I taekin iai bwaninin rongorongoia au botanaomata I a tia n arani bwa Nibwaai; mangaia are, a bon aranaki bwa ana bwaatua Nibwaai, n aranaki n oin arau; ao bwaatua naba aikai, a aranaki naba bwa ana bwaatua Nibwaai.\n\n3 I rarikin anne, I a tia ni karekea ana tua te Uea bwa N na karaoi bwaatua aikai bukin te kaantaninga ae onoti bwa e na iai rongorongon aia mwakuri n ibuobuoki au botanaomata.\n\n4 I aon bwaatua ake tabeua a na koreaki iai taekan aia tautaeka uea, ma taekan taiani buaka ma itabaraara imarenaia au botanaomata; mangaia ae bwaatua aikai bon ibukin taekan te mwakuri n ibuobuoki; ao bwaatua ake tabeua bon ibukin taekan aia tautaeka uea ma taian buaka ma itabaraara imarenaia au botanaomata.\n\n5 Mangaia are e a tia n tuangai te Uea bwa N na karaoi bwaatua aikai ma bukina ae wanawana irouna, are I aki ataia.\n\n6 Ma e atai bwaai ni kabane te Uea mai moana; mangaia ae, e a tia ni katauraoa te kawai are e na kakoroaki iai bukin ana mwakuri i buakoia natiia aomata; bwa nooria, iai mwaakana ni kakoroi bukin ana taeka ni kabane. Ao aio aron bwaai ni kabane. Amen.\n\n", "1-ne 10": "[center][font_size=26]Mwakoro 10[/font_size][/center]\n\n[i]E taetae ni burabetinna Riaai ae a na uotaki nako I-Iutaia bwa bure irouia I-Bwaburonia—E taekina rokon te Mesia, te Tia Kamaiu, te Tia Kabooira i buakoia I-Iutaia—Riaai e taekina naba rokon temanna are e na bwabetitoa Ana Tiibu te Teei te Atua—Riaai e taekina maten ao mangautin te Mesia—E kabootaua aron kamaenakoan ma bootan Iteraera n aiaron te kai te oriwa—Nibwaai e taekina Natin te Atua, ma te bwaintituaraoi ae te Tamnei ae Raoiroi, ao kainnanoan te raoiroi. Uakaan ma 600–592 I.K.[/i]\n\n1 Ao ngkai, ngai, Nibwaai, I waaki ni koroi i aon taian bwaatua aikai aron au waaki, ma au tautaeka ma au mwakuri n ibuobuoki; mangaia are, ni waakinan taekan rongorongou, N na riai n taekin baike a riki nakon tamau ao nakoia tariu naba.\n\n2 Ao e koro bukina bwa nooria, i mwin tian tamau n taekin kanoan miina, ao ni kaungaia naba nakon te botumwaaka ni kabane, e taetae naba nakoia ni kaineti ma taekaia Iutaia—\n\n3 Bwa i mwin are a na riai n tiringaki, iriana naba te kaawa ae korakora ae Ierutarem, ao a mwaiti ake a na uotaki nako Bwaburon bwa bure n ana tai te Uea are e a tia ni baireia, a na manga oki riki, eng, ni kamaiuaki man te tautaekanaki; ao i mwin kaokaia man te tautaekanaki, ao a na manga bwaibwai riki n aban rikiia.\n\n4 Eng, onobubua te ririki i mwin kitanan Ierutarem iroun tamau, ao e na kaikawaarake te burabeti te Uea ae te Atua i buakoia I-Iutaia—ae te Mesia, ke n atongana teuana, te Tia Kamaiua te aonaba.\n\n5 Ao e taetae naba ibukiia burabeti, ao a rangi ni mwaiti ake a tia ni kakoaua ibukin baikai, ni kaineti ma te Mesia aio, are e a tia n taekinna mai mwaaina, ke te Tia Kaboa te aonaba.\n\n6 Mangaia are, a bane ni bua ao ni bwaka aomata nako, ao a na teimatoa n aroia aio ni karokoa ae a onimakina te Tia Kabooira aio.\n\n7 Ao e taekina naba te burabeti temanna are e na roko i mwaain te Mesia, bwa e na katauraoa kawain te Uea—\n\n8 Eng, e na nako nakon te rereua n tataekina: Katauraoa kawain te Uea, ao taraia bwa e na eti kawaina; bwa ane e na tei temanna i buakomi ae kam aki kinaa; ao e korakora riki nakoiu, are I aki tau bwa N na kabwara kabaean ana kau. Ao a mwaiti baike e taekin tamau ni kaineti ma aio.\n\n9 Ao e taku tamau bwa e na bwabwabetito i Betabara, are i mainikun Ioretan; ao e taku naba bwa e na bwabwabetito n te ran; ao e na bwabwabetitoa naba te Mesia n te ran.\n\n10 Ao ngkana e a tia ni bwabetitoa te Mesia n te ran, ao e na ataia ma ni kakoaua bwa e a tia ni bwabetitoa Ana Tiibu te Teei te Atua, are e na kamaunai buren aonaba.\n\n11 Ao e koro bukina bwa ngke e a tia n taekin baikai tamau ao e a kaakarabakau nakoia tariu ni kaineti ma te euangkerio are e na riai n tataekinaki i buakoia I-Iutaia, ao ni kaineti naba ma buaia Iutaia i nanon te aki onimaki. Ao ngkana a tia n tiringa te Mesia, are e na roko, ao e na mangauti mai buakoia maate i mwin tiringana, ao e na kaota rongorongona, iroun te Tamnei are Raoiroi, nakoia Tientaire.\n\n12 Eng, e taetae naba tamau ni kaineti ma taekaia Tientaire, ao ni kaineti naba ma taekan te bata are Iteraera, bwa a na kabotauaki ma te kai ae te oriwa, aika a na oteaki mwangana ao a na kamaenakoaki nako aon te aonaba.\n\n13 Mangaia ae, e taku bwa ti riai ni katiteuanaki ni kairaki iroun te Uea nakon te aba ni berita, bwa ti na kakoroa bukin ana taeka te Uea, are ti na kamaenakoaki nako aon te aonaba.\n\n14 Ao i mwin kamaenakoan te bata are Iteraera ao e na manga ikotaki riki; ke, ni kakimototoa, i mwin ae a tia Tientaire ni karekea bwaninin te euangkerio, oin mwangan te kai ae te oriwa, ke nikiraia kaain te bata are Iteraera, a na manga kanimwaki, ke a na karekea ataan rongorongon te Mesia ae koaua, are aia Uea ao aia Tia Kaboia.\n\n15 Ao aikai aekan bwaai nako ake e taetae ni burabetia tamau n taekin nakoia tariu, ao a mwaiti riki bwaai ma I a aki koroi i nanon te boki aio; bwa I a tia ni koroi aika mwaiti ake I taku bwa a kakawaki i nanon au boki are teuana.\n\n16 Ao baikai ni kabane, aika I a tia n taekin, a karaoaki n ana tai ni maeka tamau i nanon te umwanrianna, n te mwarua are Remuera.\n\n17 Ao e koro bukina bwa ngke I a tia ngai, Nibwaai, n ongora n ana taeka ni kabane tamau, ni kaineti ma baike e noori i nanon miina ni burabeti, ao ni bwaai naba ake e taekin man mwaakan te Tamnei ae Raoiroi, ae te mwaaka are reke irouna man onimakinan Natin te Atua irouna—ao Natin te Atua bon te Mesia are e na roko—ngai, Nibwaai, I bon tangiria naba bwa N na kona n nooria, ao N na ongo, ao n atai baikai, rinanon mwaakan te Tamnei ae Raoiroi, are ana bwaintituaraoi te Atua nakoia ni kabane ake a botumwaaka n ukoukoria, tiaki ti n taai ake ngkoa ma n taai naba ake e na kaotia iai nakoia natiia aomata.\n\n18 Bwa titebo ngaia ngkoananoa, n te bong aio, ao n aki toki; ao e katauraoaki te kawai ibukiia aomata ni kabane ma ni moan katean te aonaba, ngkana a rairi nanoia ao a nakoina.\n\n19 Bwa ane botumwaaka ni ukoukoria ao e na kunea; ao a na kaotaki ana bwai te Atua aika raba nakoia, ni mwaakan te Tamnei ae Raoiroi, ni boong aikai n aiaron naba boong ake ngkoa, ao n aiaron naba boong ake ngkoa ma boong aika a na roko; mangaia ae, kawain te Uea bon te mronron ae akea tokina.\n\n20 Mangaia ae uringnga, O te aomata, bwa e na motikaki taekam man aroarom ni kabane.\n\n21 Mangaia ae, ngkana ko motikia bwa ko na karaoa ae buakaka n am bong ni kataaki, ao e na motikaki taekam bwa ko aki itiaki imatan ana kaintekateka ni motiki taeka te Atua; ao bon akea te bwai ae bareka ae kona ni maeka ma te Atua; mangaia are, ko na tewenakoaki n aki toki.\n\n22 Ao e a tia n anganai te kariaiakaki te Tamnei ae Raoiroi bwa N na taekin baikai, ao n aki karabai taekaia.\n\n", "1-ne 11": "[center][font_size=26]Mwakoro 11[/font_size][/center]\n\n[i]Nibwaai e noora Tamnein te Uea ao e a kaotaki nakoina i nanon te mii ni burabeti te kai ni kamaiu—E noora tinan Natin te Atua ao e a ataa naba taekan ruon te Atua ni Kamangoria nakon te aonaba—E noora te bwabetitoan, ana mwakuri n ibuobuoki, ao taurakin Ana Tiibu te Teei te Atua—E noora naba weteaia ao aia mwakuri n ibuobuoki ana Abotoro ake Tengaun ma Uoman te Tiibu te Teei. Uakaan ma 600–592 I.K.[/i]\n\n1 Bwa e koro bukina i mwin are I tangiria ni kan atai bwaai ake e a tia n noori tamau, ao I kakoaua bwa e kona te Uea ni kaoti nakoiu, ao ngke I a tekateka man iangoi baikai inanou ao e a uotai nako Tamnein te Uea, eng, nako taubukin te maunga ae moan te rietata, ae I tuai man nooria mai mwaaina, ao are I bon tuai man nakonako naba i aona.\n\n2 Ao e taku te Tamnei nakoiu: Nooria, teraa ae ko tangiria?\n\n3 Ao I taku: I kan noori bwaai ake e a tia n noori tamau.\n\n4 Ao e taku te Tamnei nakoiu: Ko kakoaua ae e a tia tamam n noora te kai are e a tia n taekinna?\n\n5 Ao I kaeka: Eng, ko bon ataia ae I kakoauai ana taeka ni kabane tamau.\n\n6 Ao ngke I a tia n taekin taeka aikai, e takarua te Tamnei ma te bwanaa ae baibati, ni kangai: Otanna nakon te Uea, te Atua ae moan te rietata; bwa bon ngaia te Atua iaon te aonaba ni kabane, eng, iaon bwaai ni kabane. Ao ko na kakabwaiaki ngkoe, ae Nibwaai, ngkai ko kakoaua Natin te Atua ae moan te rietata; mangaia ae, ko na noori bwaai ake ko kan noori.\n\n7 Ao nooria ko na anganaki aei bwa te kanikina, bwa ngkana ko a tia n noora te kai are e karika te uaa are e katoonga tamam, ao ko na noora naba te mwaane ae e na ruo mai karawa, ao ko na kakoaua; ao ngkana ko a tia ni nooria ao ko na tataekinna ae bon ngaia Natin te Atua.\n\n8 Ao e koro bukina bwa e taku te Tamnei nakoiu: Taraia! Ao I taraia ao I a noora te kai; ao bon titebo ma te kai are e a tia n nooria tamau; ao moan te korakora tamaroana, eng, riaon tamaroan bwaai ni kabane; ao mainainana e a bon riaon mainainan te tinoo are e kamwaeaki n te ang.\n\n9 Ao e koro bukina bwa ngke I a tia n noora te kai, ao I taku nakon te Tamnei: I nooria bwa ko a tia ni kaota nakoiu te kai ae kakawaki riki nakon bwaai ni kabane.\n\n10 Ao e taku nakoiu: Tera ae ko tangiria?\n\n11 Ao I kaeka ni kangai: I kan ataa nanona—bwa I kaakarabakau nakoina n titebo ma aron au kaakarabakau nakon te aomata temanna; bwa I nooria bwa titebo teiteina ma te aomata, ma I bon ataia bwa bon Tamnein te Uea ngaia; ao e kaakarabakau nakoiu n aiaron ana kaakarabakau te aomata nakon te aomata.\n\n12 Ao e koro bukina bwa e taku nakoiu: Taraia! Ao I taraia n aiaron ae I bakan taraia, ma I aki nooria; bwa e a bua mai irarikiu.\n\n13 Ao e koro bukina bwa I taratara nako ao I noora te kaawa ae korakora ae Ierutarem, ao kaawa riki tabeua. Ao I noora naba te kaawa ae Natareta; ao i nanon te kaawa ae Natareta ao I noora iai te kibono, ae e rang raka tamaroana ao mainainana.\n\n14 Ao e koro bukina bwa I a noora naba karawa ae e uki; ao e a ruo rikaaki te anera n tei imatau; ao e taku nakoiu: Nibwaai, tera ae ko nooria?\n\n15 Ao I kaeka nakoina: Te kibono, ae raka riki tikiraoina ma tamaroana nakoia kibono ni kabane.\n\n16 Ao e taku nakoiu: Ko ataia ae e na ruo te Atua ni kamangoria nako aon te aba?\n\n17 Ao I kaeka nakoina: I ataia ae e tangiriia natina; ma I aki atai nanon bwaai ni kabane.\n\n18 Ao e taku nakoiu: Taraia, te kibono are ko a tia n nooria bon tinan Natin te Atua, n te maiu n rabwata.\n\n19 Ao e koro bukina bwa I a nooria ae e uotaki nako i nanon te Tamnei; ao ngke e a tia ni uotaki nako i nanon te Tamnei n te tai ae maan, ao e a taetae te anera nakoiu, ni kangai: Nooria!\n\n20 Ao I taraia ao I a manga noora riki te kibono arei, ae taua te teei i nanon baina.\n\n21 Ao e taku te anera nakoiu: Noora ana Tiibu te Teei te Atua, eng, are bon Natin te Tama are Akea Tokina! Ko a oota n nanon te kai are e a tia n nooria tamam?\n\n22 Ao I kaeka nakoina, ni kangai: Eng, bon ana tangira te Atua, are tibwatibwaia nako nanoia natin te aomata n taabo nako; mangaia ae, bon ngaia te bwai ae moamoa tangirana nakon tangiran bwaai ni kabane.\n\n23 Ao e taetae nakoiu, ni kangai: Eng, ao bon te bwai ae moan baan te kakukurei nakon te tamnei.\n\n24 Ao ngke e a tia n taekin bwaai aikai, ao e taku nakoiu: Taraia! Ao I taraia, ao I a noora Natin te Atua ni waaki i buakoia natia aomata; ao I a nooriia aika mwaiti aika a bwaka i waena man taromauria.\n\n25 Ao e koro bukina bwa I a noora naba te kai ae te biti, are e a tia n nooria tamau, ae bon ana taeka te Atua, are e tiki nakon te koburake n ran ae maiu, ke n nakon te kai ni kamaiu; aika ranna bon kanikinaean ana tangira te Atua; ao I a nooria naba ae te kai ni kamaiu bon kanikinaean naba ana tangira te Atua.\n\n26 Ao e taku te anera nakoiu: Taraia ao noora ruon te Atua ni kamangoria!\n\n27 Ao I taraia ao I noora te Tia Kaboa te aonaba, are e a tia n taekinna tamau; ao I a noora naba te burabeti are e na katauraoa te kawai i mwaaina. Ao e a waaki Ana Tiibu te Teei te Atua ni bwabetitoaki irouna; ao i mwin bwabetitoakina, ao I a noora karawa bwa e uki, ao e a ruo te Tamnei ae Raoiroi mai karawa ao e a tiku i aona n ai aron te taobe.\n\n28 Ao I a nooria naba n nako ni karaoa ana mwakuri n ibuobuoki i buakoia aomata, n te mwaaka ao te mimitong ae korakora; ao a uanao aomata ake a botaki bwa a na ongora irouna; ao I a nooria naba bwa a kakioa nako mai buakoia.\n\n29 Ao I a nooria naba bwa tengaun ma uoman aika a iria. Ao e koro bukina bwa a uotaki nako i nanon te Tamnei mai matau, ao I a aki nooriia.\n\n30 Ao e koro bukina bwa e taetae riki te anera nakoiu, ni kangai: Nooria! Ao I tararake, ao I manga noora naba karawa ae uki, ao I a nooriia anera aika a ruo nako aoia natia aomata; ao a karaoi mwakuri n ibuobuoki nakoia.\n\n31 Ao e taetae riki nakoiu, ni kangai: Nooria! Ao I taraia, ao I a noora ana Tiibu te Teei te Atua ni waaki i buakoia natia aomata. Ao I a nooriia aomata aika a uanao aika a aoraki, aika a taonaki n aoraki aika a kakaokoro, ma riaboro, ma tamnei aika a bareka; ao e taetae te anera ao e kaoti bwaai aikai ni kabane nakoiu. Ao a kamaiuaki ni mwaakan ana Tiibu te Teei te Atua; ao a kaotinakoaki taian riaboro ma tamnei aika bareka.\n\n32 Ao e koro bukina bwa e taetae riki te anera nakoiu, ni kangai: Nooria! Ao I taraia ao I a noora ana Tiibu te Teei te Atua, ae e kairaki nako irouia aomata; eng, e a motikaki taekan Natin te Atua ae akea tokina iroun te aonaba; ao I nooria ma ni kakoaua karaoana.\n\n33 Ao Ngai ae Nibwaai, I a nooria ngke e a tabekaki nako aon te kaibangaki ao n tiringaki ibukin buren te aonaba.\n\n34 Ao ngke e a tia n tiringaki ao I a nooriia aomata aika uanao i aon te aonaba, aika botaki bwa a na kaaitaraia ana abotoro te Tiibu te Teei; bwa anne te ara are a anganaki naake tengaun ma uoman iroun ana anera te Uea.\n\n35 Ao a botaki aomata aika uanao iaon te aonaba; ao I a nooria bwa a mena i nanon te auti ae bubura man mwawawa ae titebo ma te auti are e nooria tamau. Ao e a manga taetae riki nakoiu ana anera te Uea, ni kangai: Tara te aonaba ma wanawanana nako; eng, nooria bwa e a botaki te bata are Iteraera ni kabane bwa na kaaitaraia ana abotoro te Tiibu te Teei.\n\n36 Ao e koro bukina bwa I a nooria ma ni kakoaua, bwa te auti are e bubura man mwawawa bon kainikatongan te aonaba; ao e a bwaka, ao te bwaka aio bon moan te korakora. Ao e taetae riki ana anera te Uea nakoiu, ni kangai: Aio bon uruakan ni kabane taian aba, reeti, neewe, ao aomata, ake a na kaaitaraia ana abotoro ake tengaun ma uoman te Tiibu te Teei.\n\n", "1-ne 12": "[center][font_size=26]Mwakoro 12[/font_size][/center]\n\n[i]E noora te aba ni berita Nibwaai i nanon te mii ni burabeti; raoiroia, buakakaia, ao bwakaia kaaina; rokon ana Tiibu te Teei te Atua i buakoia; aron motikan taekan Iteraera irouia Reirei ake Tengaun ma uoman ao Abotoro ake Tengaun ma uoman; ma aron kammairaia ma buakakaia ake a kerikaaki n aia aki onimaki. Uakaan ma 600–592 I.K.[/i]\n\n1 Ao e koro bukina bwa e taku te anera nakoiu: Taraia, ao nooriia kanoam, ao kanoaia naba tarim. Ao I taraia ao I a noora te aba ni berita; ao I a nooriia aomata aika a uanao, eng, ae a kuri n titebo mwaitia ma mwaitin tanon marawa.\n\n2 Ao e koro bukina bwa I a nooriia aomata aika a uanao aika a botaki bwa a na buaka, ni buaka imarenaia; ao I a noori naba taian buaka, ma taekan taian buaka, ma te tiritiri ae korakora n te kabaang imarenaia au botanaomata.\n\n3 Ao e koro bukina bwa I a noora te rooro ae mwaiti ae a bua, i nanon te bubuaka ma te itabaraara i aon te aba; ao I a noori naba taian kaawa aika a mwaiti, eng, ao I aki kona ni wareki mwaitia.\n\n4 Ao e koro bukina bwa I a noora te bubu n nang ae roo i aon te aba ni berita; ao I a noori naba itin karawa ma n ongo rebwen te baa, ao mwaeiei, ma taian rebwetaua n aekaia nako; ao I a noora naba aontano ma taian bwaa bwa a tabwenaua; ao I a noori naba taian maunga aika a bwaka man riki bwa mwakoro aika a uarereke; ao I noori naba aaba aika aoraoi, bwa a uruaki; ao I noori naba taian kaawa aika a mwaiti aika a inako; ao I noori kaawa aika a mwaiti aika a urarake n te ai; ao I noori aika a bwaka nako aontano, man korakoran rurun aontano.\n\n5 Ao e koro bukina bwa ngke I a tia n noori bwaai aikai, ao I a noora te bubu n nang ae roo, ae e betinako mai matan te aonaba; ao taraia, I a nooriia aomata aika a uanao aika a aki bwaka ibukin ana moti te Uea ae kakannato ma ni kakamaku.\n\n6 Ao I noora karawa ae uki, ao Ana Tiibu te Teei te Atua ae ruo rikaaki mai karawa; ao e ruo nako naano ao e kaota rabwatana nakoia.\n\n7 Ao I nooria ma ni kakoaua naba bwa e ruo te Tamnei ae Raoiroi nako aoia aika tengaun ma uoman riki; ao a katabuaki mai iroun te Atua, man n rineaki.\n\n8 Ao e taetae te anera nakoiu, ni kangai: Nooriia ana reirei te Tiibu te Teei aika tengaun ma uoman, ake a tia n rineaki bwa a na ibuobuoki nakoia kanoam.\n\n9 Ao e taku nakoiu: Ko uringia ana abotoro te Tiibu te Teei ake tengaun ma uoman? Nooria, bon ngaia ake a na motiki taekaia ana baronga Iteraera ake tengaun ma uabaronga; mangaia ae a na motikaki taekaia taan ibuobuoki ake tengaun ma uoman nakoia kanoam irouia; bwa bon kaain te bata are Iteraera ngkami.\n\n10 Ao taan ibuobuoki ake tengaun ma uoman ake ko nooria, a na motiki taekaia kanoam. Ao nooria, a na teimatoa n raoiroi n taainako; bwa bukina ngkai e korakora aia onimaki iroun Ana Tiibu te Teei te Atua aia kunnikai ana kamainainaki n raraana.\n\n11 Ao e taku te anera nakoiu: Nooria! Ao I taraia, ao I nooria bwa teniua rooro aika a bwaina te raoiroi i nanon maiuia: ao a mainaina kunnikaia n aiaron mainainan kunnikain Ana Tiibu te Teei te Atua. Ao e taku te anera nakoiu: A riki ni mainaina kunnikaia man raraan te Tiibu te Teei, ibukin aia onimaki irouna.\n\n12 Ao Ngai, ae Nibwaai, I a nooria naba angiia kaain te kaaua n rooro aika a bwaina te raoiroi i nanon maiuia.\n\n13 Ao e koro bukina bwa I a nooriia kaain te aonaba aika a uanao aika botaki.\n\n14 Ao e taku te anera nakoiu: Nooriia kanoam, ma kanoaia naba tarim.\n\n15 Ao e koro bukina bwa I taraia ao I nooriia aomata aika kanoau ni botaki ni mwaiti aika a uanao ni kaaitaraia kanoaia tariu: bwa a botaki bwa a nang buaka i marenaia.\n\n16 Ao e taetae te anera nakoiu, ni kangai: Noora te koburake n ran ae kammaira are e a tia n nooria tamam; eng, are bon te karaanga are e taekinna; ao taabo ake a nano iai bon aiaron nanon moone.\n\n17 Ao taian bubu n nang aika roo bon ana kariri te riaboro, aika a kamataki taian mata, ao ni kamatoai nanoia natiia aomata, ao e a kairia nako nakon taian kawai aika a rababa, bwa a aonga ni mate ao ni bua.\n\n18 Ao te kateitei are buubura man mwawawa, are e a tia n nooria tamam, bon nanoia ni kamoamoaia i bon irouia ma aia kainikatonga natia aomata. Ao n te marenaua ae korakora man kakamaku e a kamaenakoia; eng, ae ana taeka ae motiraoi te Atua ae Akea Tokina, ma te Mesia ae bon Ana Tiibu te Teei te Atua, are e kakoauai te Tamnei ae Raoiroi, man moan rikin te aonaba aio ni karokoa ngkai, ao ma ngkai ao n aki toki.\n\n19 Ao ngke e tabe te anera n taekin taeka aikai, ao I a nooriia kanoaia tariu bwa a kaaitaraia natiu, n aiaron are e taekinna te anera; ao ibukin kainikatongaia kanoau, ma ana kariiri te riaboro, I a noora tokanikaia kanoaia tariu iaoia aia botanaomata kanoau.\n\n20 Ao e koro bukina bwa I a taraia, ao n nooriia aia botanaomata kanoaia tariu aika a konaia kanoau; ao a maenako ni koraki aika a uanao ni kabuta te aonaba.\n\n21 Ao I nooriia ni botaki n aroia aika uanao; ao I noori taian buaka ma taekan taian bubuaka i marenaia; ao i nanon taian buaka ma taekan taian buaka I noori rooro aika a mwaiti aika a bua.\n\n22 Ao e taku te anera nakoiu: Nooria aikai ake a na kerikaaki n aia aki onimaki.\n\n23 Ao e koro bukina bwa I a nooria, bwa i mwin ae a kerikaaki n aia aki onimaki ao a riki bwa aomata aika bwatabwata, ao a kammaira, ma ni bareka, ni kaonaki n te taningaroti ao mwakuri aika ribaki n aroia nako.\n\n", "1-ne 13": "[center][font_size=26]Mwakoro 13[/font_size][/center]\n\n[i]Nibwaai e noora katean ana ekaretia te riaboro i buakoia Tientaire, kunean ao kaainakin Amerika, buan kanoan te bwaibwara aika a mataata ma ni kakawaki, tokin te bua aio kitanakin te koaua irouia tientaire, manga kaokakin te euangkerio, rokon te koroboki ae tabu ni boong aika kaitira, katean Tion. Uakaan ma 600–592 I.K.[/i]\n\n1 Ao e koro bukina bwa e taetae te anera nakoiu, ni kangai: Nooria! Ao I taraia ao I noori aaba ma abanuea aika a mwaiti.\n\n2 Ao e taku te anera nakoiu: Tera ae ko nooria? Ao I kaeka: I noori aaba ma abanuea aika a mwaiti.\n\n3 Ao e taku nakoiu: Aikai bon abaia ma abanueaia Tientaire.\n\n4 Ao e koro bukina bwa I a noora te ekaretia ae korakora ae kateaki i aon abaia Tientaire.\n\n5 Ao e taku te anera nakoiu: Noora aron katean te ekaretia ae korakora riki ribakina nakon taian ekaretia riki tabeua, ae e na tiringia ana aomata aika a itiaki te Atua, eng, ae e na bwainikirinia ao e kabaeiia inano ao e katoka i aoia te amo te biti, ao e kairia nakon te tautoronaki.\n\n6 Ao e koro bukina bwa I a noora te ekaretia ae korakora aio man ribaki, ao I nooria naba ae bon te riaboro ae kateia.\n\n7 Ao I noori naba taian koora, ma tirewa, ma tirika, ma kunnikai aika a uraura, ma rinen aika a raoiroi rarangakia, ma kunnikai riki tabeua aika moan te kakawaki; ao I a nooriia naba kabekaau aika a mwaiti.\n\n8 Ao e taetae te anera nakoiu, ni kangai: Noora te koora, ma te tirewa, ma taian tirika, ma kunnikai aika a uraura, ma rinen aika a raoiroi rarangakia, ma kunnikai aika a kakawaki, ma kabekaau, bon maten nanon te ekaretia ae korakora man ribaki aio.\n\n9 Ao ibukin kamoamoakia n te aonaba ao a tiringiia naba ana aomata aika itiaki te Atua, ao a kairia nakon te tautoronaki.\n\n10 Ao e koro bukina bwa ngke I taraia ao I a noori raan aika a mwaiti; ao a karaureia Tientaire ma kanoaia tariu.\n\n11 Ao e koro bukina bwa e taku te anera nakoiu: Nooria bwa a na taonaki kanoaia tarim n unin te Atua.\n\n12 Ao I a taraia ao I a noora te mwaane temanna i buakoia Tientaire, are e karaureaki ma kanoaia tariu n raan aika mwaiti; ao I a noora Tamnein te Atua, bwa e ruo n ninia te mwaane aio; ao e a waaki nako n riaon raan aika a mwaiti, nakoia kanoan tariu, ake a mena i aon te aba ni berita.\n\n13 Ao e koro bukina bwa I noora Tamnein te Atua, bwa e mwakuri i aoia Tientaire ake tabemwaang; ao a otinako man te tautaekanaki, riaon raan aika mwaiti.\n\n14 Ao e koro bukina bwa I a nooriia Tientaire ni mwaitia aika a uanao i aon te aba ni berita; ao I a noora naba unin te Atua, ae e mena i aoia kanoaia tariu; ao a kamaenakoaki imataia Tientaire ao a oreaki irouia.\n\n15 Ao I a noora Tamnein te Uea, ao e mena i aoia Tientaire, ao a rikirake aroia ao a ana te aba bwa abaia ni bwaibwai; ao I nooria bwa a mainaina, ao a rang n tamaroa man tikiraoi, n ai aroia au botanaomata i mwaain tiringakia.\n\n16 Ao e koro bukina bwa Ngai ae Nibwaai, I a nooriia Tientaire ake a tia n otinako man te tautaekanaki ni karinanoia imatan te Uea; ao e a mena mwaakan te Uea irouia.\n\n17 Ao I a nooria bwa a botaki tinaia Tientaire i aon marawa ao i aon te aba naba, bwa a na buakaniia.\n\n18 Ao I nooriia bwa e mena mwaakan te Atua irouia, ao e mena naba unin te Atua i aoia ni kabane ake a botaki bwa a na buakaniia.\n\n19 Ao Ngai ae Nibwaai, I a nooriia bwa Tientaire ake a otinako man te tautaekanaki a kamaiuaki ni mwaakan te Atua mai nanon baia aaba nako ake tabeua.\n\n20 Ao e koro bukina bwa Ngai ae Nibwaai, I a nooria naba bwa a rikirake i aon te aba; ao I a noora te boki, ao e uotaki i buakoia.\n\n21 Ao e taku te anera nakoiu: Ko ataa nanon te boki?\n\n22 Ao I taku nakoina: I aki ataia.\n\n23 Ao e taku: Nooria e otinako mai nanon wiin te Iutaia. Ao Ngai, ae Nibwaai, I a bon nooria; ao e taku nakoiu: Te boki are ko nooria bon te rongorongoia Iutaia, are kanoana bon taekan ana berita aika tabu te Uea, are e a tia ni karaoi nakoia kaain te bata are Iteraera; ao iai naba i nanona taekan aia taeka ni burabeti burabeti aika tabu; ao bon te rongorongo ae titebo ma taian koroboki aika a koreaki i aon taian bwaatua aika buraati, ma aki rangi ni mwaiti; ma e ngae n anne, bon iai i nanona ana berita aika tabu te Uea, ake e a tia ni karaoia nakoia kaain te bata are Iteraera; mangaia ae, a bon rangi ni bongana ibukiia Tientaire.\n\n24 Ao e taku ana anera te Uea nakoiu: Ko a tia n noora te boki are otinako mai wiin te Iutaia; ao ngkana e otinako mai wiin te Iutaia, kanoana bon taekan ana euangkerio ae e bwanin te Uea, are a kakoaua abotoro ake tengaun ma uoman; ao a kakoaua n aron te koaua are e mena iroun Ana Tiibu te Teei te Atua.\n\n25 Mangaia ae, bwaai aikai a otinako mai irouia Iutaia n te aro ae e itiaki nakoia Tientaire, n aiaron te koaua are i nanon te Atua.\n\n26 Ao ngke a tia ni waaki nako i nanon baia ana abotoro te Tiibu te Teei ake tengaun ma uoman, mai irouia Iutaia nakoia Tientaire, ao ko na noora iai katean te ekaretia are e korakora ma n ribaki, ae moan te ribaki riki nakoia ekaretia riki tabeua; bwa noria, a tia ni buuti man ana euangkerio te Tiibu te Teei mwakoro aika a mwaiti aika a matata ma ni kakawaki; ao a mwaiti naba ana berita aika tabu te Uea ake a tia ni buutaki.\n\n27 Ao a karaoi bwaai aikai ni kabane bwa aonga ni kabwaouai kawain te Uea aika a eti, bwa a aonga ni kamatakiaki mataia ma ni kamatoai nanoia natia aomata.\n\n28 Mangaia ae, ko kona n nooria bwa ngke e a tia te boki aio n ri nanon bain te ekaretia ae korakora man ribaki, ao a mwaiti bwaai aika a maataata ma ni kakawaki ake a tia n anaaki mai nanona, are bon ana boki Ana Tiibu te Teei te Atua.\n\n29 Ao ngke a tia ni buutaki bwaai aika a maataata ma ni kakawaki aikai ao e a roko n abaia nako Tientaire; ao ngke e a tia n roko n abaia nako Tientaire, eng, n riaon naba marawa aika a mwaiti ake ko a tia n noori ma Tientaire ake a tia n otinako man te tautoronaki, ko nooria—bwa ngkai a mwaiti bwaai aika a maataata ma ni kakawaki ake a tia ni buutaki mai nanon te boki aio, aika a mataata ibukin ootaia natiia aomata, n aron te maataata are e reke mai iroun Ana Tiibu te Teei te Atua—ao ibukin bwaai aikai ake a tia n anaaki mai nanon ana euangkerio te Tiibu te Teei, ao a mwaiti aika a tatanako, eng, n te aro are e roko mwaakan Tatan ae korakora i aoia.\n\n30 E ngae n anne, ko a tia n noria bwa Tientaire ake a tia n otinako man te tautoronaki, ao n tabekaki rake ni mwaakan te Atua i aoia aba nako, i aon te aba are e rine i aoia aba nako, are bon te aba are e a tia ni berita n ae tabu te Uea ae te Atua nakon tamam bwa a na kona kanoana ni karikiia bwa abaia ni bwaibwai; mangaia ae ko noria bwa e bon aki kona te Uea ae te Atua ni kariaia Tientaire bwa a na tiringia ni kabane kanoam ake a irengan, ake a mena i buakoia kanoaia tarim.\n\n31 E aki naba kona ni kariaia ae Tientaire a na kona n tiringia kanoaia tarim.\n\n32 E aki naba kariaia te Uea ae te Atua bwa a na tiku Tientaire i nanon te aro ni mataki, are ko a tia n nooria bwa a mena i nanona, ngkai a tia n anaaki kanoan ana euangkerio te Tiibu te Teei aika a mataata ma ni kakawaki ake a tauaki iroun te ekaretia ae ribaki, are ko noora kateana.\n\n33 Mangaia ae e taku Ana Tiibu te Teei te Atua: N na nanoangaia Tientaire, ma ni kawaria nikiraia kaain te bata are Iteraera n te motikitaeka ae korakora.\n\n34 Ao e koro bukina bwa e taetae ana anera te Uea nakoiu, ni kangai: Taraia, e taku ana Tiibu te Teei te Atua, i mwin ae I tia ni kawariia nikiraia kaain te bata are Iteraera—ao nikiraia ae I taekinia aio bon kanoan tamam—mangaia ae, i mwin ae I tia ni kawaria n tain te motikitaeka, ao n tiringia ni baia Tientaire, ao i mwin ae e korakora bebei nakoia Tientaire, ngkai e a tia n anaaki mwakoron ana euangkerio te Tiibu te Teei aika rang ni mataata ma ni kakawaki are a tia n tauaki iroun te ekaretia ae ribaki, are bon tinaia kabekaau, e taku te Tiibu te Teei—N na bon nanoangaia Tientaire n te bong arei, n te aro are N na kaoti nakoia, n oin mwaakau, angiin au euangkerio, are e na mataata ma ni kakawaki, e taku te Tiibu te Teei.\n\n35 Bwa nooria, e taku te Tiibu te Teei: N na kaotai nakoia kanoam, ao a na koroi bwaai aika a mwaiti ake N na reireinia, aika a na mataata ma ni kakawaki; ao i mwin kamaunanakoia kanoam, ao a na kerikaaki n aia aki onimaki, ao kanoaia naba tarim, nooria, a na karabaki bwaai aikai, ao a na kaokaki nakoia Tientaire, rinanon ana bwaintituaraoi ao mwaakan te Tiibu te Teei.\n\n36 Ao inanoia e na bon koreaki au euangkerio, e taku te Tiibu te Teei, ao au bwaa ma au kamaiu.\n\n37 A na kakabwaiaki ake a ukoukora kaokan au Tion n te bong arei, bwa a na reke irouia ana bwaintituaraoi ma mwaakan te Tamnei ae Raoiroi; ao ngkana a teimatoa ni karokoa te toki ao ana uotaki rake n te kabanea ni bong, ao a na kamaiuaki i nanon abanuean te Tiibu te Teei ae e aki totoki; ao ake a tataekina te rau, eng, taekan te kimwareirei, a na koro raoi tamaroaia ngkana a tei i aon te maunga.\n\n38 Ao e koro bukina bwa I a nooriia nikiraia kanoaia tariu, ao ana boki naba Ana Tiibu te Teei te Atua, are e otinako mai nanon wiin te Iutaia, ao e a reke irouia Tientaire ao ni buti nakoia nikiraia kanoaia tariu.\n\n39 Ao ngke e a tia n reke irouia ao I a noori boki riki tabeua, ake a reke nakoia mai irouia Tientaire man mwaakan te Tiibu te Teei, ibukin anakin nanoia Tientaire ao nikiraia kanoaia tariu, ao Iutaia naba ake a maenako i aon te aonaba, bwa aia rongorongo burabeti ao abotoro ake tengaun ma uoman a bon koaua.\n\n40 Ao e taetae te anera nakoiu, ni kangai: Taian kabanea n rongorongo aikai, ake ko a tia n noori i buakoia Tientaire, a na kaota koauan are te moan, ake mai irouia ana abotoro ake tengaun ma uoman te Tiibu te Teei, ao a na kaoti naba bwaai aika a mataata ma ni kakawaki ake a tia n anaaki mai irouia; ao a na kaotaki nakoia reeti, neewe, ao aomata nako bwa Ana Tiibu te Teei te Atua bon Natin te Tama ae Akea Tokina, ao bon te Tia Kamaiua te aonaba; ao a na riai n nakoina aomata ni kabane, bwa ngkana aki ao a na aki kona ni kamaiuaki.\n\n41 Ao a na riai n roko n aron taian taeka ake a na taekinaki mai wiin te Tiibu te Teei; ao ana taeka te Tiibu te Teei e na kaotaki i nanon aia rongorongo kanoam, ao i nanon naba aia rongorongo ana abotoro ake tengaun ma uoman te Tiibu te Teei; mangaia ae a na uaia n riki bwa ti teuana; bwa bon ti temanna te Atua ao ti temanna te Tia Kawakin Tiibu i aon te aonaba ni kabuta.\n\n42 Ao ane e na roko te tai are e na kaota rabwatana iai nakoia aaba nako, nakoia Iutaia ao nakoia naba Tientaire; ao ngkana e tia ni kaoti nakoia Iutaia ao nakoia naba Tientaire, ao e na kaoti nakoia Tientaire ao nakoia naba Iutaia, ao ake a kabanea na riki n rimoa, ao ake a rimoa a na kabane.\n\n", "1-ne 14": "[center][font_size=26]Mwakoro 14[/font_size][/center]\n\n[i]Te anera e tuanga Nibwaai taekan taian kakabwaia ma karekekai ake a na bwaka iaoia Tientaire—Bon ti uoua ekaretia: ana Ekaretia Ana Tiibu te Teei te Atua ao ana ekaretia te riaboro—A bwainikirinaki ana aomata te Atua aika a Itiaki n aaba nako iroun te ekaretia ae korakora man ribaki—Te Abotoro ae Ioane e na koroboki n taekina rongorongon tokin te aonaba. Uakaan ma 600–592 I.K.[/i]\n\n1 Ao e na koro bukina bwa ngkana a ongo Tientaire iroun Ana Tiibu te Teei te Atua n te bong arei are e na kaoti nakoia n te taeka, ao ni mwaakana naba, n aron ana mwakuri, ao n anaan bwaai ake a na tatanako iai—\n\n2 Ao a na aki kamatoai nanoia ni kaitaraa Ana Tiibu te Teei te Atua, ao a na warekaki i buakoia kanoan tamam; eng, a na warekaki i buakon te bata are Iteraera; ao a na riki bwa aomata aika kakabwaiaki i aon te aba ni berita n aki toki; a na aki manga uotaki rikaaki nakon te tautaekanaki; ao te bata are Iteraera e na aki manga kamangaoaki.\n\n3 Ao te rua ae nano, are e a tia ni kenaki bukiia iroun te ekaretia ae korakora man ribaki, are e kateaki iroun te riaboro ma natina, bwa e aonga ni kairia nako iai tamneia aomata nako moone—eng, te rua ae nano are e a tia ni kenaki ibukin tiringakia aomata e na kanoaki irouia ake a kekenna, man riki bwa tokin maiuia, e taku Ana Tiibu te Teei te Atua; tiaki tiringan te tamnei, ma ti tewenakoana nako moone ae akea tokina.\n\n4 Bwa taraia, aio aron te tautoronaki iroun te riaboro, ao n aron naba ana motiraoi te Atua nakoia ni kabane ake a mwakuria ae buakaka ma n ribaki imatana.\n\n5 Ao e koro bukina bwa e taetae te anera nakoiu, ae Nibwaai, ni kangai: Ko a tia n nooria ae ngkana a rairinanoia Tientaire ao a na akea te kaangaanga ae e na reke nakoia; ao ko atai naba bwaai aika a kaineti ma ana berita aika tabu te Uea nakon te bata are Iteraera; ao ko a tia naba n ongo bwa ane e aki raira nanona e na mate.\n\n6 Mangaia ae, a na reke kaia Tientaire ngkana a kamatoai nanoia nakon Ana Tiibu te Teei te Atua.\n\n7 Bwa e na roko te tai, e taku Ana Tiibu te Teei te Atua, are N na karaoi iai mwakuri aika korakora ao a kamiimi i buakoia natiia aomata; te mwakuri ae e aki totoki, n angana aei ke n angana teuana riki—ibukin kakoauan te rau ke te maiu are akea tokina nakoia, ke ibukin kamaiuaia man matoan nanoia ma aki nooraban aia kantaninga are a na reke iai bwakaia nakon te tautaekanaki, ao riki nakon mateia, n te maiu n rabwata ao n tamnei, n aron ana tautaeka te riaboro i aoia, ake I a tia n taekin.\n\n8 Ao e koro bukina bwa ngke e a tia n taekin taeka aika i te anera, ao e taku nakoiu: Ko uringi ana berita aika tabu te Tama nakon te bata are Iteraera? I taku nakoina, Eng.\n\n9 Ao e koro bukina bwa e taku nakoiu: Taraia, ao noora te ekaretia ae korakora ma n ribaki, are bon tinan taian waaki aika ribaki, are e kateaki iroun te riaboro.\n\n10 Ao e taku nakoiu: Taraia bon ti uoua taian ekaretia; teuana bon ana ekaretia Ana Tiibu te Teei te Atua, ao are teuana bon ana ekaretia te riaboro; mangaia ane tiaki kaain ana ekaretia Ana Tiibu te Teei te Atua ao bon kaain te ekaretia are korakora, are bon tinan mwakuri aika a bati n ribaki ae bon kabekaaun te aonaba ni kabuta.\n\n11 Ao e koro bukina bwa I a noora kabekaaun te aonaba ngke I taraia, ae e tekateka i aon marawa aika a mwaiti; ao e korakora mwaakana i aon te aonaba ae bwanin, i aoia aaba, reeti, neewe, ao aomata ni kabane.\n\n12 Ao e koro bukina bwa I a noora naba ana ekaretia Ana Tiibu te Teei te Atua, aika a karako, ibukin buakakan ma ana mwakuri aika a bati n ribaki te kabekaau ae e tekateka iaon marawa aika a mwaiti; e ngae n anne, ao I noora ana ekaretia te Tiibu te Teei, aika bon ana aomata aika a itiaki te Atua, aika a mena naba iaon te aonaba ni kabuta; ao e uarereke korakoraia iaon te aonaba, ibukin korakoran kammairan te kabekaau are I a tia n nooria.\n\n13 Ao e koro bukina bwa I a noora naba tinaia mwakuri aika bati n ribaki ae e botiia aomata aika a uanao iaon te aonaba, n abaia Tientaire ni kabane, bwa a na buakana Ana Tiibu te Teei te Atua.\n\n14 Ao e koro bukina bwa Ngai ae Nibwaai, I a noora korakoran mwaakan Ana Tiibu te Teei te Atua, ae e ruo nako aoia aomata aika a itiaki aika kaain ana ekaretia te Tiibu te Teei, ma i aoia ana aomata i nanon te berita ae tabu te Uea, ake a maenako nako i aon te aonaba ni kabuta; ao a otangaia n te raoiroi ma mwaakan te Atua ao te mimitong ae korakora.\n\n15 Ao e koro bukina bwa I noora unin te Atua are bwaro iaon te ekaretia ae korakora ma n ribaki, n te aro are a mwaiti buaka ma taekan taian buaka i buakoia aaba ma reeti ni kabane i aon te aonaba.\n\n16 Ao ngke a moanaki taian buaka ma taekan taian buaka i buakoia aaba ni kabane ake a mena i aan tinan waaki aika ribaki, e taetae te anera nakoiu, ni kangai: Taraia, e a mena unin nanon te Atua iaon tinan te ribaki; ao taraia, ko noori ni kabane bwaai aikai—\n\n17 Ao ngke e roko te bong are e nang bwaro nako iai unin te Atua nako aon tinan waki aika ribaki, are bon te ekaretia ae korakora man ribaki i aon te aonaba, are kateaki iroun te riaboro, ao n te bong anne, e nang moanaki ana mwakuri te Tama ibukin katauraoan te kawai ibukin kakoroan bukin ana berita aika tabu, ake e a tia ni karaoi nakoia ana aomata aika kaain te bata are Iteraera.\n\n18 Ao e taetae nakoiu te anera, ni kangai: Nooria!\n\n19 Ao ngke I taraia ao I noora te mwaane ae kunnikaiaki n te niinira ae mainaina.\n\n20 Ao e taku te anera nakoiu: Taraia temanna mai buakoia ana abotoro ake tengaun ma uoman te Tiibu te Teei.\n\n21 Taraia, e na noori ma ni koroi nikiran bwaai aikai; eng, ma bwaai riki aika a mwaiti ake a tia n riki.\n\n22 Ao e na koroboki naba ni kaineti ma taekan tokin te aonaba.\n\n23 Mangaia ae a bon eti ao a koaua bwaai ake e na koroi taekaia; ao taraia a na koreaki i nanon te boki are ko a tia n nooria are otinako mai wiia Iutaia; ao n te tai are a otinako iai mai i nanon wiia Iutaia, ke n te tai are e otinako iai te boki mai i nanon wiia Iutaia, a na maataata man itiaki bwaai ake a tia ni koreaki, ma ni moan kakawaki ao ni beebete nanoia nakoia aomata ni kabane.\n\n24 Ao taraia, bwaai ake e na koroi ana abotoro aio te Tiibu te Tei bon bwaai aika a mwaiti ake ko a tia n noori; ao taraia ko na noori nikiraia.\n\n25 Ma bwaai ake ko na noori i mwin aio ko na aki koroi taekaia; bwa e a tia te Uea ae te Atua ni katabua ana abotoro Ana Tiibu te Teei te Atua bwa e na koroi taekaia.\n\n26 Ao aomata ake a tia ni maiu, e a tia ni kaoti nakoia bwaai ni kabane, ao a tia ni koroi taekaia, ao a tia ni kainaki bwa a na roko n aroia n itiakiia, ni boraoi ma te koaua are iroun te Tiibu te Teei, n nakon te tai are boraoi ma nanon te Uea, nakon te bata are Iteraera.\n\n27 Ao Ngai, ae Nibwaai, I a ongo ma nikakoaua, bwa aran ana abotoro te Tiibu te Teei aio bon Ioane, n aron ana taeka te anera.\n\n28 Ao taraia, Ngai ae Nibwaai, I aki kariaiakaki bwa N na koroi nikiran bwaai ake I noori ma n ongo taekaia; mangaia ae a tau bwaai ake I a tia ni koroi taekaia; ao bon ti tabeua bwaai ake I a koroi taekaia mai buakon bwaai ake I a tia n noori.\n\n29 Ao I kakoaua bwa I a tia n noori bwaai ake e a tia n noori tamau, ao ake e kaoti nakoiu ana anera te Uea.\n\n30 Ao ngkai I a katoki taekan bwaai ake a kaineti ma bwaai ake I noori ngke I uotaki nako n te tamnei; ao e ngae ngke aki bane ni koreaki taekan bwaai ake I noori, a bon koaua bwaai ake I koroi taekaia. Ao boni ngaia anne. Amen.\n\n", "1-ne 15": "[center][font_size=26]Mwakoro 15[/font_size][/center]\n\n[i]A na anganaki kanoan Riaai taekan te euangkerio irouia Tientaire ni boong aika kaitira—E a kabotauaki botakia Iteraera ma te kai te oriwa are kona mwangana ni manga kanimwaki—E kabwarabwara Nibwaai nanon te mi ni burabeti are e oti iai te kai ni kamaiu ao e taekina naba ana motiraoi te Atua ni kaokoroia aika a buakaka mai irouia aika a raoiroi. Uakaan ma 600–592 I.K.[/i]\n\n1 Ao e koro bukina bwa ngke I a tia ni uotaki nako Ngai ae Nibwaai, n Tamneiu, man noori bwaai aikai ni kabane, ao I a oki nakon ana umwanrianna tamau.\n\n2 Ao e koro bukina bwa I nooriia tariu, ao a kauntaeka imarenaia ni kaineti ma bwaai ake e a tia n taekin tamau nakoia.\n\n3 Bwa e koaua ae e a tia n taekin bwaai aika mwaiti aika a kakawaki nakoia, aika a kangaanga nanoia, ma ti ngkana te aomata e butiia te Uea; ma ngkai a matoa nanoia, ngaia are a aikoa butiia te Uea n aron are a riai ni karaoia.\n\n4 Ao ngkai, Ngai ae Nibwaai, e a rawawata nanou ibukin matoan nanoia, ao riki ibukin bwaai ake I a tia n noori, ao a na koro bukiia ngkai e korakora buakakaia natiia aomata.\n\n5 Ao e koro bukina bwa I a konaaki ibukin karawawatakiu, bwa I taku inanou bwa a korakora riki karawawatakiu nakon bwaai ni kabane, ibukin tiringakia au botanaomata, bwa I a tia n noora bwakaia.\n\n6 Ao e koro bukina bwa ngke e a tia n oki korakorau ao I a taetae nakoia tariu, ni butiia bwa a na tuangai bukin aia kauntaeka.\n\n7 Ao a taku: Taraia, ti aki ota n taian taeka ake e taekin Tamara ni kaineti ma mwangan raoi te kai te oriwa, ao ni kaineti naba ma Tientaire.\n\n8 Ao I taku nakoia: Kam a tia n titirakina te Uea?\n\n9 Ao a taku nakoiu: Ti tuai; bwa te Uea e tuai ni kaoti bwaai n aron aikai nakoira.\n\n10 Taraia, I taku nakoia: Bukin teraa ngkai kam tuai ni kaawakin ana tua te Uea? Bukin tera ngkai kam na mate ibukin matoan nanomi?\n\n11 Kam aki uring bwaai ake e taekin te Uea?—Ngke arona bwa kam aki kamatoai nanomi, ao n titirakinai ma te onimaki, ni kakoaua bwa e na reke iroumi, ma n teimatoa ni kaawakin au tua, ao e koaua bwa a na bon kaotaki nanon bwaai aikai nakoimi.\n\n12 Taraia, I taku nakoimi, bwa e kabotauaki te bata are Iteraera ma te kai te oriwa, iroun Tamnein te Uea are e mena i nanon tamara, ao taraia, ti raure nako ma te bata are Iteraera ke ti aki, ao tiaki ngaira mwangan te bata are Iteraera?\n\n13 Ao ngkai, nanon te bwai are taekinna tamara are e kabootauaki ma kanimwan taian mwanga rinanon bwaninia Tientaire, are ni boong aika kaitira, n te tai are a na tia kanoara ni kerikaki n aia aki onimaki, eng, i nanon te maan ae ririki aika mwaiti, ma rooro aika mwaiti i mwin rokon te Mesia n rabwata nakoia natia aomata, ao ngkanne e nang roko bwaninin ana euangkerio te Mesia nakoia Tientaire, ao mai irouia Tientaire nakoia nikiraia kanoara—\n\n14 Ao n te bong arei a na ataia nikiraia kanoara ae ngaia kaain te bata are Iteraera, ao bon ngaia ana aomata i nanon te berita ae tabu te Uea; ao a na ataa taekaia aia bakatibu, ao taekan naba ana euangkerio aia Tia Kaboia, ake a reiakinaki irouna nakoia tamaia; mangaia ae a na ataa taekan aia Tia Kaboia ma nanon ana reirei bwa a aonga n rabakau ni kawaria ao ni kamaiuaki.\n\n15 Ao n te bong arei, e koaua bwa a na bon aki kimwareirei man anga aia nebonebo nakon Atuaia ae e aki totoki, ae aia bwaa ma kamaiuaia? Eng, n te bong arei, e koaua ae a na aki reke irouia te korakora ma kanan rabwataia man kain te kurebe ni koaua? Eng, e koaua bwa a na aki botaki ma ana nanai ni koaua te Atua?\n\n16 Taraia, I tuangkami aio, Eng; a na manga uringaki i buakon te bata are Iteraera; a na manga katomaki, ngkai bon ngaia mwangan raoi te kai ae te oriwa, nakon te kai ae te oriwa ni koaua.\n\n17 Ao aio are e kananonaa tamara; ao e kananonaa ae e na aki riki ni karokoa ae a tia ni kamaenakoaki irouia Tientaire; ao e kananonaa are e na riki aio mai irouia Tientaire, ao e na kaota mwaakana te Uea nakoia Tientaire, ngkai e na aki butimwaeaki irouia Iutaia, ke man te bata are Iteraera.\n\n18 Mangaia ae e aki ti taekinia kanoara tamara, ma e taekinia naba kain te bata are Iteraera ni kabane, ni katereterea te berita ae tabu are e na kakoroaki bukina ni boong aika kaitira; are te berita are e tabu are e karaoia te Uea nakon tamara ae Aberaam, ni kangai: A na kabwaia kaain aonaba ni kabaneia i nanon am kariki.\n\n19 Ao e koro bukina bwa Ngai ae Nibwaai, I taetae nakoia ni kaineti ma bwaai aikai; eng, I taetae nakoia ni kaineti ma ikotakiia Iutaia ni boong aika kaitira.\n\n20 Ao I taekin nakoia kanoan ana taeka Itaia, are e taekin bwaai aika a kaineti ma ikotakiia Iutaia, ke te bata are Iteraera; bwa i mwin ikotakiia ao a na aki manga kamangaoaki, ke ni manga kamaenakoaki riki. Ao e koro bukina bwa a mwaiti bwaai ake I taekin nakoia tariu, n te aro are a rau nanoia ao a karinanoia imatan te Uea.\n\n21 Ao e koro bukina bwa a manga taetae riki nakoiu, ni kangai: Tera nanon are nooria tamara n te mii? Tera nanon te kai are e nooria?\n\n22 Ao e koro bukina nakoia: Bon katotongan te kai ni kamaiu.\n\n23 Ao a taku nakoiu: Tera nanon te kai te biti are nooria tamara, are a tiki nakon te kai?\n\n24 Ao I tuangiia ae bon ana taeka te Atua; ao ane e ongo nakon ana taeka te Atua, ao n taua ni kamatoa, ao a na bon aki maamate; ao a na aki kona naba n rootaki n taian kariri ao kanoan ana kai ni katebe aika ura teuare e buakaka ma ni kamatakiaki, ni kairia nakon te mate.\n\n25 Mangaia ae Ngai ae Nibwaai, I a kaungaia bwa a na ongo ana taeka te Uea; eng, I kabonganai korakoran tamneiu ni kabane ni kaungai nanoia, ao riki ma au kona ni kabane, bwa a na ongo ana taeka te Atua ao n uringnga ni kaawakin ana tua ni kabane n taai nako ao ni bwaai ni kabane.\n\n26 Ao a taku nakoiu: Tera nanon te karaanga n ran are e nooria tamara?\n\n27 Ao I tuangiia ae te ran are e nooria tamau bon te kammaira; ao a mwaiti bwaai ake a katabea ana iango n te aro are e aki noora kammairan te ran.\n\n28 Ao I tuangiia bon te marenaua ae buakaka, are karaureia aika buakaka man te kai ni kamaiu, ao mai irouia naba ana aomata aika itiaki te Atua.\n\n29 Ao I tuangiia ae bon katotongan moone ae kamwara, are e tuangai te anera bwa e a tia ni katauraoaki ibukiia aika buakaka.\n\n30 Ao I tuangiia naba ae e a tia tamara n noora aron ana motiraoi te Atua are e karaureia aika buakaka mai irouia aika raoiroi; ao ootana bon titebo ma ootan te ai ae e ura, are e waerake nakon te Atua n aki toki, ao akea tokina.\n\n31 Ao a taku nakoiu: Nanon aei bon karawawatan te rabwata i nanon ana bong ni kataki, ke nanona te bwai are e na riki nakon te tamnei i mwin maten te rabwata, ke e ti taekinaki iai baika a kaineti ma te maiu n rabwata?\n\n32 Ao e koro bukina bwa I tuangiia bwa a kananonaaki iai aron te maiu n rabwata ao n tamnei; bwa ane e na roko te bong are a motikaki iai taekaia man aron aia mwakuri, eng, are taian mwakuri ake e karaoi te rabwata n tain te kataki.\n\n33 Mangaia ae ngkana a mate i nanon aia buakaka ao a na riai n teweaki nako naba ni kaineti ma bwain te maiu n tamnei, aika a kaineti ma te raoiroi; mangaia ae a na kateaki imatan te Atua, bwa a na motikaki taekaia n aron aia mwakuri; ao ngkana aia mwakuri a tia ni kammaira ao a bon kammaira; ao ngkana a kammaira ao a na aki kona ni maeka n uean te Atua; bwa ngkana a kona, ao nanona e kammaira naba uean te Atua.\n\n34 Ma taraia, I tuangkami aio, e aki kammaira uean te Atua, ao bon akea te bwai ae bareka ae e kona n rin n uean te Atua; mangaia ae e na iai te tabo ae kammaira are e a tia ni katauraoaki ibukin te bwai ae kammaira.\n\n35 Ao bon iai te tabo are e a tia ni katauraoaki, eng, are bon moone are kamwara are I a tia n taekinna, ao te riaboro ae te tia katauraoia; mangaia ae nnen tamneia aomata i mwin te mate bon te maeka n uean te Atua, ke te teweaki nako ibukin te motiraoi are I a tia n taekinna.\n\n36 Mangaia ae a na tukaki aika buakaka mai i buakoia aika a raoiroi, ao man te kai ni kamaiu naba, are moan te tangiraki riki uaana nakon uaanikai nako; eng, ao bon te kabanea ni korakora mai buakon ana bwai n tangira nako te Atua. Ao aikai bwaai ake I taekin nakoia tariu. Amen.\n\n", "1-ne 16": "[center][font_size=26]Mwakoro 16[/font_size][/center]\n\n[i]E matoatoa butimwaean te koaua irouia aika buakaka—A iein natin Riaai mwaane ma natin Itimaera aine—A kairaki kawaia n te Riaona i nanon te rereua—A koreaki ana rongorongo te Uea i aon te Riaona n taai tabetai—E mate Itimaera; ao a ngurengure kaain ana utu ibukin korakaia. Uakaan ma 600–592 I.K.[/i]\n\n1 Ao ngkai e koro bukina bwa Ngai, ae Nibwaai, I a katoka au kakarabakau nakoia tariu, ao taraia, a taku nakoiu: Ko a tia n tuangira bwaai aika matoatoa, aika matoatoa riki nakon aika ti kona ni karaoi.\n\n2 Ao e koro bukina bwa I tuangiia bwa I ataia ae I a tia n taekin bwaai aika a matoatoa ni kaaitaraia aika buakaka, n aron te koaua; ao aika a raoiroi I a tia ni karoiroiaa, ao ni kakoaua bwa a na uotaki rake n te kabanea ni bong; mangaia ae taan bure e matoatoa butimwaean te koaua irouia, bwa a ewaraki kabin nanoia iai.\n\n3 Ao ngkai tariu, ngke arona bwa kam raoiroi ao ni kukurei n ongo nakon te koaua, ao n tau mwiia, bwa kam aonga ni kona n eti raoi n nakonako imatan te Atua, ao kam na bon aki ngurengure ibukin te koaua, ao ni kangai: Ko a tia n taekin bwaai aika matoatoa ni kaaitaraira.\n\n4 Ao e koro bukina bwa Ngai ae Nibwaai, I a kairoroia tariu, ma te nano ae korakora, bwa a na kaawakin ana tua te Uea.\n\n5 Ao e koro bukina bwa a kamangoria imatan te Uea; n te aro are I a namakina te kimwareirei ma kaantaninga aika a bati ibukiia, bwa a na nakonako n te kawai ae raoiroi.\n\n6 Ao a bane n taekinaki ma ni karaoaki bwaai aikai n ana tai ni maeka tamau i nanon te umwanrianna n te mwarua are e aranna bwa Remuera.\n\n7 Ao e koro bukina bwa Ngai ae Nibwaai, I anaa natin Itimaera te aine temanna bwa buu; ao tariu naba, a anaia natin Itimaera aine bwa kaainabaia; ao Tioram naba, e a ana natin Itimaera are te karimoa bwa buuna.\n\n8 Ao ikai are e a kakoroi iai bukin taian tua tamau ake e a tia n anganaki iroun te Uea. Ao ngai naba ae Nibwaai, I a tia ni kakabwaiaki n ae korakora iroun te Uea.\n\n9 Ao e koro bukina bwa e taetae bwanaan te Uea nakon tamau n te tairiki, ao e tuangnga bwa n te ingabong ao e na mwananga nako nanon te rereua.\n\n10 Ao e koro bukina bwa ngke e uti tamau n te ingabong, ao e a nako nakon mataroan te umwanrianna ao e a mimi ngke e a noora te booro ae mronron i aontano ae kamimi aron karaoana; ao e karaoaki man te buraati ae tamaroa. Ao i nanon te booro bon kainikoto aika uoua; ao teuana mai buakoia e a kotea te kawai are ti riai n toua i nanon te rereua.\n\n11 Ao e koro bukina bwa ti a ikoti ni kabane bwaai ni kabane ake ti na uoti nako nanon te rereua, ao nikiran naba bwaai ake ti kainnanoi ake e a tia n anganiira te Uea; ao ti uoti naba koraa n aekaia nako bwa uotara nako nanon te rereua.\n\n12 Ao e koro bukina bwa ti a anai ara umwanrianna ao ti a mwananga nako nanon te rereua, rinanon te karaanga are Reimwan.\n\n13 Ao e koro bukina bwa ti mwananga inanon te maan ae aua te bong, n te kawai ae kaineti nako maiaki-maiakimainiku, ao ti a manga katei ara umwanrianna; ao ti arana te tabo arei bwa Tieta.\n\n14 Ao e koro bukina bwa ti a anai ara kainikatebe ma kanoaia, ao ti a nako nakon te rereua bwa ti na tiriman ibukin kanaia ara utu; ao ngke ti a tia ni kamatei maan ibukiia ara utu ao ti a manga okiria ara utu inanon te rereua, nakon te tabo are Tieta. Ao ti waaki nako riki nako rinanon te rereua, n ira te kawai are mai mwaaina, n rinanon taabo ake a maiu riki i nanon te rereua, ake a uakaan ma mataniwin Taari are Uraura.\n\n15 Ao e koro bukina bwa ti mwananga i nanon te maan ae boong aika a mwaiti, n tiriman iaon kawaira, ma ara kainikatebe ma kanoaia ao ma ara atibu ao ara bana.\n\n16 Ao ti ira te kawai are koteaki iroun te booro, are e a kairira nakon taabo aika maiu riki i nanon te rereua.\n\n17 Ao ngke ti a tia ni mwananga i nanon te maan ae boong aika mwaiti, ao ti a katei ara umwanrianna i nanon te tai ae aki maan, bwa ti aonga ni kona ni motirawa ao ni karekei amwarake ibukiia ara utu.\n\n18 Ao e koro bukina bwa ngke I a nako Ngai ae Nibwaai n tiriman, taraia, I a urua au kainikatebe, ae karaoaki man te biti ae tamaroa; ao ngke I a tia n urua au kainikatebe, ao taraia, a un tariu irou ibukin akean au kainikatebe, bwa e a aki reke kanara.\n\n19 Ao e koro bukina bwa ti a okiria ara utu ma akea konara, ao ibukin taonakiia n te kua ae korakora, ibukin mwaamwanangaia, ao a taonaki n te kainnano ibukin tangiran te amwarake.\n\n20 Ao e koro bukina bwa a korakora naba ngurengureia Reimwan ma Remuera ao natin naba Itimaera aika mwaane, ibukin kainnanoia ma korakaia i nanon te rereua; ao e a ngurengure naba tamau nakon te Uea ae Atuana; eng, ao a bon bane n taonaki n te nanokawaki ae korakora, n te aro are a bon ngurengure ni kaitara aia Uea.\n\n21 Ao e koro bukina bwa Ngai ae Nibwaai, I a tia n rootaki n te karawawataki ma tariu ibukin uruakin au kainikatebe, ao ibukin aia kainikatebe aika a tia n toki korakoraia, ao e a bon moanna ni korakora te kaangaanga, eng, n te aro are ti aki kona ni karekea te amwarake.\n\n22 Ao e koro bukina bwa Ngai ae Nibwaai, I a manga kakarabakau riki ma tariu, ngkai a tia ni manga kamatoai riki nanoia, n te aro are a tia n ngurengure ni kaitara te Uea ae Atuaia.\n\n23 Ao e koro bukina bwa Ngai ae Nibwaai, I a karaoa te kainikatebe man te kai, ao kanoan te kainikatebe man te kai ae eti; mangaia ael I a tauraoi ma te kainikatebe ao kanoana, ma te bana ma atibu. Ao I taku nakon tamau: E ngaara te tabo are N na nako iai ni karekea te amwarake?\n\n24 Ao e koro bukina bwa e a titirakina te Uea, bwa a tia ni kamangoria ibukin taeka ake I taekin; bwa a mwaiti bwaai ake I a tia n taekin nakoia ma korakoran nanou.\n\n25 Ao e koro bukina bwa e a roko bwanaan te Uea nakon tamau; Ao e a korakora takuana ibukin ngurengurena nakon te Uea, n te aro are e a rootaki n te nanokawaki ae korakora.\n\n26 Ao e koro bukina bwa e taku bwanaan te Uea nakoina: Taraa te booro, ao ko na noori bwaai ake a tia ni koreaki.\n\n27 Ao e koro bukina bwa ngke e a tia tamau n noori bwaai ake a tia ni koreaki iaon te booro, ao e a rootaki n te maaku ma te ruru ae korakora, ao a rootaki naba iai tariu ao natin Itimaera mwaane ao buura.\n\n28 Ao e koro bukina bwa Ngai ae Nibwaai, I a noori kainikoto ake a mena i nanon te booro, ae a mwakuri n aron waakin te onimaki ma te nanomatoa ao te ongeaba nakon bwaai ake a tuangira.\n\n29 Ao e a koreaki te koroboki ae boou i aoia, ae e maataata aron warekana, are e anganiira te atatai n aron ana mwakuri te Uea; ao e a koreaki ma ni bibitaki man te tai teuana nakon teuana, ni boraoi ma waakin te onimaki ao te nanomatoa are ti anganna. Ao ti a nooria ikai bwa man bwaai aika uarereke ao e a kona iai te Uea ni karaoi bwaai aika korakora.\n\n30 Ao e koro bukina bwa Ngai ae Nibwaai, I a nako taubukin te maunga, n aron taian kaetieti ake a tia ni kaotaki i aon te booro.\n\n31 Ao e koro bukina bwa I a tiring maan aika moaanti, n te aro are I a karekea te amwarake ibukiia ara utu.\n\n32 Ao e koro bukina bwa I a okira ara umwanrianna, ma uotau maan are I a tia n tiring; ao ngke a nooria ae iai te amwarake ae I uotia, ao a onrake n te kimwareirei! Ao e koro bukina bwa a kamangoria imatan te Uea, ao a anganna aia kaaitau.\n\n33 Ao e koro bukina bwa ti a manga waakina riki mwanangara, n reita nako te kawai are ti a tia n toua mai mwaaina; ao ngke ti a tia ni mwananga i nanon te maan ae boong aika mwaiti ao ti a manga katei naba ara umwanrianna, bwa ti aonga n tiku i nanon te tai ae aki maan.\n\n34 Ao e koro bukina bwa e a mate Itimaera, ao e a taunaki n te tabo are e aranaki bwa Naom.\n\n35 Ao e koro bukina bwa a tang n rawawata natin Itimaera aine ibukin buan tamaia, ao ibukin naba kainnanoia i nanon te rereua, ao a ngurengure iroun tamara, ibukin ae e a tia ni kairia nako man aban Ierutarem, ni kangai: E a tia ni mate tamara; eng, ao ti a tia n tiotio nako i nanon te rereua n te tai ae maan, ao n rootaki n te rawawata, te baki, te taka, te kua; ao n tokin taian korakai aikai ti na mate i nanon te rereua ma te baki.\n\n36 Ao n te aro aei a ngurengure nakon tamau, ao nakoiu naba; ao a kan nako n okira Ierutarem.\n\n37 Ao e taku Reimwan nakon Remuera ao nakoia natin Itimaera mwaane: Taraia, ti a tiringa tamara, ao tarira naba ae Nibwaai, are e a tia ni motikia i bon irouna bwa e na riki bwa te tia tautaekanira ao ara tia reirei, ngaira aika karimoana.\n\n38 Ao ngkai, e taku bwa e a tia te Uea n taetae ma ngaia, ao a tia naba n roko n ibuobuoki nakoina taian anera. Ma taraia, ti ataia bwa e kewe nakoira; ao e tuangira bwaai aikai, ao man karaoi bwaai aika mwaiti n aron ana mwakuri ni kamwane, bwa e aonga ni kewe imatara, ma ni iangoia, bwa tao e aonga ni kairira nakon te rereua teuana ae ti iruwa iai; ao ngkana e tia ni kairira nako, ao e a tia ni baireia bwa e na riki bwa te uea ao n tautaeka iaora, bwa e aonga ni karaoa takun nanona nakoira. Ao aio aron tariu ae Reimwan ni kakiriwei nanoia bwa a na un.\n\n39 Ao e koro bukina bwa e mena te Uea iroura, eng, e a bon roko naba bwanaan te Uea ao e taekin taeka aika mwaiti nakoia, ao e korakora katuaeakiia; ao ngke a tia ni katuaeaki ni bwanaan te Uea ao a toki uniia, ao a rairi nanoia man aia bure, n te aro are e a manga kakabwaiaira te Uea n te amwarake, ao ti aki mate.\n\n", "1-ne 17": "[center][font_size=26]Mwakoro 17[/font_size][/center]\n\n[i]E tuangaki Nibwaai bwa e na kabaa te kaibuke—A kaitaraa tarina—E kairoroia n taekina rongorongon ngkoa ana mwakuri te Atua ma Iteraera—E kaonaki Nibwaai ni mwaakan te Atua—A aki kariaiakaki tarina bwa ana ringnga, bwa mwiina a rai n aiaron te uteute ae mwauu. Uakaan ma 592–591 I.K.[/i]\n\n1 Ao e koro bukina bwa ti a manga waakina mwanangara i nanon te rereua; ao ti a mwananga nako mainiku man te tai arei. Ao ti mwananga ao ti rinanon te korakai ae korakora i nanon te rereua; ao a bungia ataei kaainabara i nanon te rereua.\n\n2 Ao e korakora ana kakabwaia te Uea iaora, bwa e ngae ngke ti maiu man irikoia maan aika aki kamwaaki i nanon te rereua, ara aine a mwaiti ranin mammaia ibukiia natia, ao a korakora, eng, n ai aroia mwaane; ao a moanna ni kona mwaamwanangaia n akea te ngurengure.\n\n3 Ao ti a nooria n aio bwa e riai ni kakoroaki bukin ana tua te Atua. Ao ngkana a kaawakin ana tua te Atua natiia aomata ao e na kateimatoai marurungiia, ma ni kakorakoraia, ao n anganiia kawai ake a na kona iai ni kakoroi bukin bwaai ake e a tia n tuatua bwa ana karaoi; mangaia are, e a katauraoi kawai ibukira n ara tai n tiku n tataninga i nanon te rereua.\n\n4 Ao ti tiku n tataninga i nanon te maan ae ririki aika mwaiti, eng, i nanon waniua te ririki n te rereua.\n\n5 Ao ti a roko n te aba ae ti aranna bwa te Aba ni Mari, ibukin mwaitin uaanikaina ma karewen te manibeeru iai; ao a bane ni katauraoaki bwaai aikai ni kabane iroun te Uea bwa ti aonga n aki mate. Ao ti a noora te marawa, ae ti aranna bwa Iriantam, ae nanona bon raan aika mwaiti.\n\n6 Ao e koro bukina bwa ti a katei ara umwanriann imataniwin te aba; ao e ngae ngke ti a tia n rinanon te korakai ma kaangaanga aika mwaiti, eng, aika moan te mwaiti ao ti aki kona ni koroi taekaia ni kabane, e a korakora riki kimwareireira n rokora i mataniwin te aba: ao ti arana te tabo arei bwa te Aba ni Mari, ibukin uaanikaina aika mwaiti.\n\n7 Ao e koro bukina bwa i mwin tiku ngai ae Nibwaai n te tabo ae te Aba ni Mari i nanon te maan ae boong aika mwaiti, e roko bwanaan te Uea nakou ao e taku: Teirake, ao nakon te maunga. Ao e koro bukina bwa I teirake ao I nakon te maunga, ao n tang nakon te Uea.\n\n8 Ao e koro bukina bwa e taetae te Uea nakoiu, ni kangai: Ko na kabaa te kaibuke, n aron ae N na kaotia nakoim, bwa I aonga ni uotia am botanaomata riaon marawa aikai.\n\n9 Ao I taku: Te Uea, N na nakea bwa I aonga ni karekea te tano are iai te biti iai bwa N na kabuekia, bwa I aonga ni karaoi bwai ni mwakuri ibukin kabaan te kaibuke are ko a tia ni kaotia nakoiu?\n\n10 Ao e koro bukina bwa e tuangai te Uea te tabo are N na nako iai bwa I aonga ni kunea te tano are iai te biti iai, bwa I aonga ni karaoi bwai ni mwakuri.\n\n11 Ao e koro bukina bwa Ngai ae Nibwaai, I a karaoa te iriba ibukin ukan te ai, man kunin maan; ao ngke I a tia ni karaoa te iriba, are N na kona n uka te ai iai, ao I a oroi atibu aika uoua bwa N na karika te ai mai iai.\n\n12 Bwa te uea e aki kariaia bwa ti na kainnanoaki ni kauraan te ai ae mwaiti, n tain mwamwanangara i nanon te rereua; bwa e taku: N na karewei kanami, bwa kam aonga n aki kuukan;\n\n13 Ao N na riki naba bwa am taura i nanon te rereua; ao N na katauraoa te kawai imwaaimi, ngkana kam kaawakin au tua; mangaia ae, ngkana kam kaawakin au tua ao kam na kairaki nakon te aba ni berita; ao kam na ataia bwa kam kairaki irou.\n\n14 Eng, ao e taku naba te Uea: Ngkana kam roko n te aba ni berita, kam na ataia ae Ngai, ae te Uea, bon te Atua; ao Ngai ae te Uea, ae kamaiungkami man te kamaunaki; eng, bwa bon Ngai ae I kaotinakoingkami man te aba are Ierutarem.\n\n15 Mangaia ae, Ngai ae Nibwaai, I kakorakorai ni kaawakin ana tua te Uea, ao I kairoroia tariu bwa a na kakaonimaki ma ni botumwaka.\n\n16 Ao e koro bukina bwa I a karaoi bwai ni mwakuri man te tano are iai te biti iai are I karannakoa man te bwa.\n\n17 Ao ngke a nooria tariu bwa n nang moana kabaan te kaibuke, ao a ngurengure nakoiu ni kangai: Bon te baba tarira, bwa n ana iango e kona ni kabaa te kaibuke; eng, ao n ana iango e kona n riaon marawa aika korakora aikai.\n\n18 Ao a bon ngurengure tariu ni kaitaraai, ao nanoia a rawa ni mwakuri, bwa a aki kakoaua ae I kona ni kabaa te kaibuke; ke ni kakoaua naba ae I anganaki kaetieti mai iroun te Uea.\n\n19 Ao e koro bukina bwa Ngai ae Nibwaai, I a taonaki n te nanokawaki ae korakora ibukin matoan nanoia; ao ngke a noora nanokawakiu ao a kukurei i nanoia, n te aro are a kimwareirei irou man taku: Ti ataia bwa ko aki kona ni kabaa te kaibuke, bwa ti ataia bwa e aki tau am atatai; mangaia ae, ko aki kona ni kabobonga te mwakuri ae korakora aio.\n\n20 Ao titebo ngkoe ma tamara, are e reke nako n ana iango ni burababa i nanona; eng, e a tia ni kairira nako man te aba are Ierutarem, ao ti a tia n rerebu i nanon te rereua i nanon ririki aika mwaiti aikai; ao a tia ni kakorakaiaki kaainabara, n aia tai ni bikoukou; ao a tia ni bungia natia i nanon te rereua ao n rinanon kaangaanga n aekaia nako, ma ti te mate; ao e taraa n tamaroa riki ngke arona bwa a mate i Ierutarem i mwaain ae a kitanna nakon ae a kainnanoaki n taian kangaanga aikai.\n\n21 Taraia, a mwaiti ririki ae ti a tia ni kainnano iai i nanon te rereua, aikai ririki aika ti kona n tia ni kimwareirei iai ni kaubwaira ao n abara are ti riki mai iai; eng, ao ti na bon tia n nang kukurei riki.\n\n22 Ao ti ataia bwa aomata ake a tiku i Ierutarem bon aomata aika raoiroi; bwa a kaawakin ana tua ma ana babaire te Uea, ao ana tua ni kabane, n aron ana tua Mote; mangaia ae, ti ataia bwa aomata aika raoiroi; ao e a tia tamara ni motiki taekaia, ao ni kairira nako bwa ti aonga n ongo n ana taeka; eng, ao titebo tarira ma ngaia. Ao aikai aron tein aia taeka tariu n ngurengure ma ni kaitaraira.\n\n23 Ao e koro bukina bwa Ngai ae Nibwaai, I taetae nakoia, ni kangai: Kam kakoaua bwa a na kairaki nako ara bakatibu, aika tibun Iteraera, n nako mai nanon baia I-Aikubita ngke arona bwa a aki ongo nakon ana taeka te Uea?\n\n24 Eng, n am iango a na tia ni kainaomataaki man te tautoronaki, ngke arona bwa e aki tuatua te Uea nakon Mote bwa e na kairia nako man te tautoronaki?\n\n25 Ngkai kam a ataia bwa a tia tibun Iteraera n tautoronaki; ao kam ataia bwa a anganaki mwakuri aika riao korakoraia, aika moan te kangaanga karaoaia; mangaia ae kam ataia bwa e tamaroa kaotinakoaia man te tautoronaki.\n\n26 Ngkai kam a ataia bwa e tuangaki Mote iroun te Uea bwa e na karaoa te mwakuri ae korakora aio; ao kam ataia bwa e bwenauaki Taari are Uraura nako ikai ao nako ikekei n ana taeka, ao a mwananga iaon te tano ae mwauu.\n\n27 Bwa kam ataia ae a kabwabwaaki I-Aikubita aika kaain ana taanga ni buaka Bwarao i nanon Taari are Uraura.\n\n28 Ao kam ataia naba ae a kamwarakeaki n te maana ngke a mena i nanon te rereua.\n\n29 Eng, ao kam ataia naba bwa e katabwena te bwa Mote n ana taeka ni kaineti ma mwaakan te Atua are mena irouna, ao e a bwaro mai iai te ran, bwa a na katoka iai takaia tibun Iteraera.\n\n30 Ao e ngae ngke a kairaki iroun te Uea ae Atuaia, ma aia Tia Kaboia, are e rimoaia ni kairia n te ngaina ao n anganiia te oota n te bong, ao ni karaoi naba bwaai ni kabane ake a riai bwa a na reke irouin te aomata, a kamatoai nanoia ma ni kamataki aia iango, ao n teirake ni kaitaraa Mote ao ni kaitaraa te Atua ni koaua ae maiu.\n\n31 Ao e koro bukina bwa n aron ana taeka ao e tiringia; ao n aron ana taeka ao e kairia; ao n aron ana taeka e karaoi bwaai ni kabane ibukiia; ao bon akea te bwai ae karaoaki ae e aki riki man ana taeka.\n\n32 Ao ngke a roko n iteran te karaanga are Ioretan ao e a kakorakoraia ni kakionakoia kaain te aba arei, eng, ni kamaenakoia ao n tiringia.\n\n33 Ao ngkai, n ami kaantaninga a raoiroi natin te aba aio, ake a maeka n te aba ni berita, ake a kakionakoaki irouia ara bakatibu? N ami kaantaninga a raoiroi? Taraia, I tuangkami, A aki.\n\n34 N ami kaantaninga a na korakora riki tangirakiia ara bakatibu nakoia ngke arona bwa raoiroi? I tuangkami, A aki.\n\n35 Taraia, titebo aomata ni kabane iroun te Uea; ane e raoiroi e na nanonaki riki roun te Atua. Ma taraia, a tia aomata aikai ni kabane n aki butimwaea ana taeka ni kabane te Atua, ao a onrake n te bure; ao e tabwanin unin te Atua i aoia; ao e kamaraiaa te aba te Uea nakoia, ao e kakabwaiaa nakoia ara bakatibu; eng, e a manga kamaraia nakoia bwa a na kamaunaki iai, ao e kakabwaiaa nakoia ara bakatibu bwa ana tautaeka iaona.\n\n36 Taraia, e a tia te Uea ni karika te aonaba bwa e na maekanaki; ao e a tia ni karikiia natina bwa a na karikiia bwa a na abanna.\n\n37 Ao e karikirakea te botanaomata ae raoiroi, ao e kamaunanakoia botanaomata aika buakaka.\n\n38 Ao e kairia nako aika a raoiroi nakon aaba aika kakawaki, ao e kamaunanakoia aika a buakaka, ao e kamaraia te aba nakoia i bon ibukiia.\n\n39 E tautaeka i karawa ike rietata, bon ana kaintoka n uea, ao te aonaba aio bon nnen waena.\n\n40 Ao e tangiriia ake a karikia bwa Atuaia. Taraia, e tangiriia ara bakatibu, ao e berita mangaia, eng, nakoia naba Aberaam, Itaaka, ao Iakobwa; ao e uring taian berita aika tabu ake e a tia ni karaoi; mangaia ae e kairia nako mai aban Aikubita.\n\n41 Ao e kaetii aroia i nanon te rereua n ana kai; bwa a kamatoai nanoia, n ai aromi; ao e kaetia te Uea man aia buakaka. E kanakoia taian naeta aika kibakiba man ura i buakoia; ao i mwin tenakiia ao e a katauraoa te kawai are a na kamarurungaki iai; ao te mwakuri are a riai ni karaoia bon ti te tararake; ma ngkai e beebete te kawai, ke e aki kaangaanga, ao a mwaiti ake a mate.\n\n42 Ao a kamatoai nanoia n taai tabetai, ao a taetaebuaka Mote, ao ni kaitaraa naba te Atua; ma e ngae n anne ao kam ataia bwa a kairaki ni mwaakana ae akea kabootauana nakon te aba ni berita.\n\n43 Ao ngkai, i mwin bwaai ni kabane aikai, e a roko te tai are a bane ni buakaka iai, eng, a kaan tawa; ao I aki ataia ma n te bong aei a boni kaan tiringaki; bwa I bon ataia ni koaua bwa e na roko te bong are, a na kamaunaaki iai, ma bon ti tabeman ake a na kairaki nako nakon te tautoronaki.\n\n44 Mangaia ae e tuatua te Uea nakon tamau bwa e na mwananga nakon te rereua; ao a kataia Iutaia naba n anaa maiuna; eng, ao kam a tia naba ni kataia n anaa maiuna; mangaia ae bon taan tiriaomata ngkami inanomi ao bon titebo ngkami ma ngaiia.\n\n45 Kam waekoa ni karaoa te buakaka ma ni waeremwe n uringa te Uea ae Atuami. Kam a tia n noora te anera, ao e taetae nakoimi; eng, kam a tia n ongo bwanaana n taai tabetai; ao e a tia n taetae nakoimi n te bwanaa ae maaraara ma ni beebete, ma kam aki namakinna, ao kam aki namakin ana taeka; mangaia ae e taetae nakoimi n aiaron rebwetauan te baa, are e karika rurun te aonaba n aiaron ae e nang bwenauaki.\n\n46 Ao kam ataia naba ae e kona ni kabuaa te aonaba ni mwaakan ana taeka ae moan te mwaaka; eng, ao kam ataia naba bwa man ana taeka a kona n aoraoi taabo ake a tabukibuki, ao n uruaki taabo aika aoraoi. O, bukin tera ngkai a rang ni matoatoa nanomi?\n\n47 Taraia, e a rawawata tamneiu ibukimi, ao e a kakorakaiaki nanou; I maaku bwa mwiina kam na teweaki nako n aki toki. Taraia, I onrake n Tamnein te Atua, n te aro are akea korakoran rabwatau.\n\n48 Ao ngkai e koro bukina bwa ngke I a tia n taekin taeka aikai ao a un irou, ao a kan karenakoai nako kabin taari; ao ngke a mwananga bwa a na katokai baia i aou ao I taetae nakoia, ni kangai: N aran te Atua ae Moan te Mwaaka, I tuangkami bwa kam na aki riingai, bwa I onrake ni mwaakan te Atua, n te aro are e kona ni bue iai irikou; ao e na rai te aomata are e katoka baina iaou n aiaron te uteute ae mwau; ao e na riki n akea ni mwaakan te Atua, bwa ae e na oroia te Atua.\n\n49 Ao e koro bukina bwa Ngai ae Nibwaai, I tuangiia bwa a na aki manga ngurengure ni kaitaraa tamaia; ke n rawa ni mwakuri ibukiu, bwa e a tia te Atua n tuatua nakoiu bwa N na kabaa te kaibuke.\n\n50 Ao I taku nakoia: Ngkana e a tia te Atua n tuatua nakoiu bwa N na karaoi bwaai ni kabane ao N na kona ni karaoi. Ngkana e tuatua nakoiu bwa N na kangai nakon te marawa aei, riki bwa te aba, ao e na riki bwa te aba; ao ngkana I taekinna, e na koro bukina.\n\n51 Ao ngkai, ngkana te Uea iai mwaakana ae korakora ao e a tia ni karaoi kakai aika mwaiti i buakoia natia aomata, e aera ngkai e na aki kona ni kairai bwa N na kabaa te kaibuke?\n\n52 Ao e koro bukina bwa a mwaiti bwaai ake Ngai ae Nibwaai, I a taekin nakoia tariu, n te aro are a aki reke aia taeka ao a aki kona n teirake ni kaitaraai; ao a aki naba katokai baia iaou, ke n ringai n tabon baia i nanon te maan ae boong aika mwaiti. Ao a aki karaoi bwaai aikai bwa a rawa n rai imatau, bwa e korakora Tamnein te Atua; ao e a tia ni kairi nanoia.\n\n53 Ao e koro bukina bwa e taku te Uea nakoiu: Arora baim nakoia tarim, ao a na aki rai i matam, ma N na karuruia, e taku te Uea, ao N na karaoa aei, bwa a aonga n ataia ae Ngai bon te Uea ae Atuaia.\n\n54 Ao e koro bukina bwa I arora baiu nakoia tariu, ao aki rai imatau; ma e karuruia te Uea, n aiaron te taeka are e a tia n taekinna.\n\n55 Ao ngkai a taku: Ti ataia ma te koaua bwa e mena te Uea iroum, bwa ti ataia bwa bon mwaakan te Uea are e a tia ni karuruira. Ao a bwaka imatau, ao a nang bon neboai, ma I aki kariaia bwa a na karaoia, ni kangai: Bon tarimi ngai, eng, ae tarimi ae te karimwi; mangaia ae neboa te Uea ae te Atua, ao karinea tamam ao tinam, bwa aongo ni kamwaitaki ami bong ni maiu i aon te aba are e na anganingkami te Uea ae Atuami.\n\n", "1-ne 18": "[center][font_size=26]Mwakoro 18[/font_size][/center]\n\n[i]E a tia te kaibuke—A taekinaki bungiakin Iakobwa ao Iotebwa—A moana mwanangaia taan mwananga nakon te aba ni berita—A kaaina te koraki ni kakiriwe ma ni itabaraara natin Itimaera mwaane ma buuia—E kabaeaki Nibwaai, ao e kaokaki te kaibuke n te buaka ae korakora—E kabwaraki Nibwaai, ao e a toki te buaka n ana tataro—A roko taan mwananga n te aba ni berita. Uakaan ma 591–589 I.K.[/i]\n\n1 Ao e koro bukina bwa a bane n neboa te Uea, ao a waaki ma ngai; ao ti a karaoi bwaai man kaai n te aro ae a kamimi tamaroaia. Ao e aki toki te Uea ni kaota nakoiu aron katauraoan rain te kaibuke.\n\n2 Ngkai ngai ae Nibwaai, I aki karaoi taian rai aikai n aron ae a tataneiai aomata, ke ni kabaa te kaibuke n aron aia atatai aomata; ma I kabaia n aron are kaotia te Uea nakoiu; mangaia ae bon tiaki katotongan aia kaba aomata.\n\n3 Ao Ngai ae Nibwaai, I aki toki n nanakon te maunga, ao n aki toki n tataro nakon te Uea; mangaia ae a mwaiti bwaai aika kakawaki aika e kaoti te Uea nakoiu.\n\n4 Ao e koro bukina bwa ngke e a tia te kaibuke, n aron ana taeka te Uea, ao a nooria tariu bwa e tamaroa, ao moan te tamaroa aron karaoana; mangaia ae a manga kamangoria riki imatan te Uea.\n\n5 Ao e koro bukina bwa e a roko bwanaan te Uea nakon tamau, n tuangnga bwa ti na teirake ao n ruo nako nanon te kaibuke.\n\n6 Ao e koro bukina bwa ngke e a ngaina, ngke ti a tia ni katauraoi bwaai ni kabane, uaanikai aika mwaiti ma iriko man te rereua, karewen te manibeeru ae mwaiti, ao ara tianaki n aron are tuangira te Uea bwa ti na katauraoi, ao ti a ruo nako nanon te kaibuke, ma ara kaako ao ara koraa, ao bwaai ni kabane nako ake ti uoti, n tatabemanira n aron korakorara n rorora nako; mangaia ae ti a ruo nako nanon te kaibuke ma buura ao natira.\n\n7 Ao ngkai e a tia ni manga karikiia uoman natina mwaane tamau i nanon te rereua; e aranaki are te ikawai bwa Iakobwa ao are te karimwi bwa Iotebwa.\n\n8 Ao e koro bukina bwa ngke ti a bane n ruo nako nanon te kaibuke, ma ara tianaki ao ara bwai ni kabane ake ti a tia n tuangaki bwa ti na uoti, ao ti a buti nako marawa ao ni ukaki n te ang nakon te aba ni berita.\n\n9 Ao i mwin ukakira nako n te ang nakon te aba ni berita i nanon te maan ae boong aika mwaiti, taraia, a moana aia mwakuri ni kakukurei tariu ma natin Itimaera aika mwaane n irianaki irouia buuia, n te aro are a moanna ni mwaie, ao n anene, ao n taetae n taetae aika aki riai, eng, n te aro are a mwaninga bwa te mwaaka raa are e karokoia ikai; eng, a bon onrake ni katei aika aki riai.\n\n10 Ao Ngai ae Nibwaai, I rangi ni maaku bwa e rawa n un te Uea iroura, ao n tiringira ibukin ara buakaka, ao n iinako nako kabin marawa; mangaia ae Ngai ae Nibwaai, I a taetae nakoia ma nanou ni koaua; ma taraia, a un irou, ni kangai: Ti aki tangira tarira ae te karimwi bwa e na tautaeka iaora.\n\n11 Ao e koro bukina bwa a tauai Reimwan ma Remuera ma ni kabaeai n te roobu, ao a karaoi mwakuri ni iowawa nakoiu; ma e ngae n anne ao e kariaia aio te Uea bwa e aonga ni kaota mwaakana, ni kakoroa bukin ana taeka are e a tia n taekinna ni kaineti ma aika buakaka.\n\n12 Ao e koro bukina bwa ngke a tia ni kabaeai n te aro are I aki kona ni kakamwakuri, ao e a aki mwakuri te kambwati are e a tia ni katauraoaki iroun te Uea.\n\n13 Mangaia ae a aki ataa te tabo are a na kaineta te kaibuke nako iai, ngkai e a kare te buaka ae korakora, eng, te buaka ao moan te kakamaku ma ni korakora, ao ti a kaokaki riaon marawa i nanon te maan ae teniua te bong; ao e a roko te maaku ae korakora irouia bwa a rawa ni bwabwa n te marawa; ma a aki roko n te kabwaraai.\n\n14 Ao n te kaaua ni bong, n ara tai n ukaki rikaaki, ao e a rikirake ni korakora riki te buaka.\n\n15 Ao e koro bukina bwa ti a bon kuri n iinako i nanon marawa. Ao i mwin ukara rikaaki i nanon te maan ae aua te bong, ao tariu a moanna n noora ana motikitaeka te Atua i aoia, bwa a nang mate ngkana aki rairinanoia man aia bure; mangaia ae a nakoiu, ao a kabwarai kabaeau ake a mena i aon toun baiu, ao nooria a tibu rereka; ao a tibu rereka naba nimoimoin waeu, ao e rangi ni korakora marakiia.\n\n16 E ngae n anne, ao I tararake nakon Atuau, ao I kabanea te bong n neboia; ao I aki ngurengure nakon te Uea ibukin au kangaanga.\n\n17 Ao ngkai e taekin bwaai aika mwaiti tamau ae Riaai nakoia, ao nakoia naba natin Itimaera aika mwaane; ma nooria, a taekin taeka ni kakamaku aika mwaiti nakoia ake a tei ibukiu; ao au kaaro a bon kara man tia n rinanon te rawawata ae bati ibukiia natiia, a bwaka ni mamaara, eng, n aki kona n teirake man aia kainiwene.\n\n18 Ibukin rawawataia ao nanokawakia ae bati, ao ibukin buakakaia tariu; a kuri ni kitana te maiu aei ma ni kaitibo ma Atuaia; eng, a kuri ni kaweneaki iraia aika iaia n te tano; eng, ao a kuri ni karenakoaki ma te nanokawaki n ruanimateia ae marawa.\n\n19 Ao Iakobwa ma Iotebwa, aika bon ataei, a rangi ni kainnanoa te amwarake, ao a taonaki n te nanokawaki ae korakora ibukin korakai ake e rinanoi tinaia; ao kainabau naba ma ran matana ma ana tataro, ao natiu naba, a bon aki marau iai nanoia tariu bwa ana kabwaraai.\n\n20 Ao bon akea te bwai ma ti mwaakan te Atua ae kakamakuia bwa ana kamaunaki are e kona ni kamarau nanoia, mangaia ae, ngke a nooria bwa a nang iinako i kabin marawa a rairinanoia man te bwai are a tia na karaoia, ngaia are a kabwarai.\n\n21 Ao e koro bukina bwa i mwin are a tia ni kabwaraai, ao taraia, I anaa te kambwati, ao e a karaoa are I kaantaningaia bwa e na karaoia. Ao e koro bukina bwa I tataro nakon te Uea; ao ngke I tia n tataro ao e a toki karen te ang, ao e toki te buaka, ao e a roko te raoi.\n\n22 Ao e koro bukina bwa Ngai ae Nibwaai, I a kaira te kaibuke, ao ti a borau nakon te aba ni berita.\n\n23 Ao e koro bukina bwa i mwin boraura i nanon te maan ae boong aika mwaiti ao ti a roko n te aba ni berita; ao ti aerake nakon te aba, ao ti a katei ara umwanrianna; ao ti aranna bwa te aba ni berita.\n\n24 Ao e koro bukina bwa ti a kamaraua te tano, ao ti a uniki taian koraa; eng, ti a uniki taian koraa ni kabane i aontano, ake ti uoti man te aba are Ierutarem. Ao e koro bukina bwa a rangi ni maiu raoi; mangaia ae ti a kakabwaiaki n te mari.\n\n25 Ao e koro bukina bwa ti a kunea iaon te aba ni berita, i nanon ara tai ni mwaamwananga n te tawaana bwa a mwaiti maan n aekaia nako n te buakonikai, te kao aine ao te kao mwaane, ao te aati ao te aoti, ao te kooti ma te kooti ae aki manana, ao maan aika aki manana n aekaia nako, aika bon ibukiia aomata. Ao ti kunei naba aekan tano aika iai biti inanoia, n aiaron te koora, te tirewa, ao te kaobwa.\n\n", "1-ne 19": "[center][font_size=26]Mwakoro 19[/font_size][/center]\n\n[i]E karaoi bwaatua Nibwaai man te biti ao e koroi rongorongoia ana botanaomata—E na roko Atuan Iteraera onobubua te ririki man te tai are kitana iai Ierutarem Riaai—E taekin Nibwaai aron karawawatana ma taurakin Iesu—A na ribaki ma ni kamaenakoaki Iutaia ni karokoa boong aika kaitira, are a na manga oki iai nakon te Uea. Uakaan ma 588–570 I.K.[/i]\n\n1 Ao e koro bukina bwa e tuatua te Uea nakoiu, mangaia ae I a karaoi bwaatua man te biti bwa I aonga ni koroi i aoia rongorongoia au botanaomata. Ao I a koroi i aon taian bwaatua ake I karaoi ana rongorongo tamau, ao taekan naba mwanangara i nanon te rereua, ao ana taeka ni burabeti tamau; ao I koroi naba i aoia taekan naba oin au taeka ni burabeti.\n\n2 Ao I aki ataia n te tai arei ngke I karaoi ae E na tuatua nakoiu te Uea bwa N na karaoi taian bwaatua aikai; mangaia ae ana rongorongo tamau, ma kateirikian ana bakatibu ma angiin riki ara waaki i nanon te rereua a bon koreaki i aon taian moan bwaatua ake i moan taekin; mangaia ae bwaai aika a riki i mwaain karaoan bwaatua aikai a bane ni koaua, ao a babane riki taekaia ni koreaki i aon taian moan bwaatua.\n\n3 Ao ngke I a tia ni karaoi taian bwaatua aikai n aron tuangakiu, ao Ngai ae Nibwaai, I karekea te tua bwa a riai ni koreaki i aon taian bwaatua aikai taekan te mwakuri n ibuobuoki ma taeka ni burabeti, mwakorona aika maataata ma ni kakawaki, a na koreaki i aon bwaatua aikai; ao a na kawakinaki bwaai aika koreaki aikai ibukin reiakinaia au botanaomata, aika a na abaaba i aon te aba, ao ibukin naba bwaai tabeua aika riai, aika ti te Uea ae atai.\n\n4 Mangaia ae Ngai ae Nibwaai, I a koroi rongorongo i aon bwaatua ake tabeua, are a taekinaki iai, ke are a taekinaki iai bwaninin taekan aia bubuaka ma itabaraara ma tiringakia au botanaomata. Ao I a tia ni karaoa aio, ao n tuatua nakoia au botanaomata bwa tera ae a na karaoia i mwin mateu; ao a na kawakinaki bwaatua aikai man te roro teuana nakon teuana, ke man te burabeti temanna nakon temanna, ni karokoa rokon tua riki tabeua mai iroun te Uea.\n\n5 Ao rongorongon karaoan taian bwaatua irou a na kaotaki rimwi; ao taraia, I a waaki ngkanne n aron are I a tia n taekinna; ao I a karaoa aio bwa aonga bwaai aika rang n tabu ni kona ni kawakinaki ibukin aia atatai au botanaomata.\n\n6 E ngae n anne I aki koroboki i aon taian bwaatua ti ngkana I taku bwa te bwai ae tabu. Ao ngkai, ngkana arona bwa I kaairua, n aiaroia ake a kaairua ngkoa; tiaki bwa N na kamaurai ni bukina aia kaairua aomata tabeman, ma bon ibukin kabwakau, ni kaineti ma te rabwata, ao I a kabwara bure ibukin kaairuau.\n\n7 Bwa bwaai ake a tarai aomata tabemwaang bwa moan te kakawaki, ibukin te rabwata ao te tamnei, tabemwaang a kaakeai bonganaia ao n toubekai i aan waeia. Eng, n aiaron naba Atuan Iteraera are a toua aomata i aan waeia; I taekinna, bwa a toua i aan waeia ma N na taekinna riki n te aro teuana—a kaakea, ao a aki ongo n ana taeka n reirei.\n\n8 Ao taraia, e na roko, n aron ana taeka te anera, onobubua te ririki i mwin kitanan Ierutarem iroun tamau.\n\n9 Ao te aonaba ibukin buakakaia, a na taraia bwa te bwai ae akea bonganana; mangaia ae a na bwainikirinna, ao e na kariaia; ao a na oroia, ao e na kariaia. Eng, a na bawareia, ao e na kariaia, ibukin ana tangira n akoakoi ma ana taotaonakinnano ae korakora nakoia natiia aomata.\n\n10 Ao Atuaia ara bakatibu, ake a kairaki mai Aikubita, mai i aan te tautoronaki, ao ni kamaiuaki i nanon te rereua i rouna, eng, ae Atuan Aberaam, ma Itaaka, ao Atuan Iakobwa, e anga ngaia ae te aomata, n aron ana taeka te anera, nako nanon baia aomata aika buakaka, bwa e na tabekakirake, n aron ana taeka Tinoki, ao n tauraki, n aron ana taeka Neum, ao n taunaki i nanon te bwaro, n aron ana taeka Tinoti, are taekinna ni kaineti ma boong n roo aika teniua, ake kanikinaean matena nakoia ake a maeka iaon aban marawa, ai moarara riki ibukiia ake kaain te bata are Iteraera.\n\n11 Bwa e taku te burabeti: Te Uea ae te Atua e na kawaria ni kabane kaain te bata are Iteraera n te bong arei, tabemwaang ni bwanaana, ibukin raoiroia, ao a na rootaki n te kimwareirei ae korakora ma te kamaiuaki, ao tabemwaang a na kawaraki n rebwen te baa ma itin mwaakana, ni buakan marawa, n te ai, ao n te bubu, ao maabubun te roo, ao n ukin aontano, ao n taian maunga aika a ana uotakirake.\n\n12 Ao a na bane n riki bwaai aikai, e taku te burabeti ae Tinoti. Ao taian bwa i aon te aba a na raeuaki, ao ibukin tangitangin te aonaba, a mwaiti uean aban marawa aika ana kairaki iroun tamnein te Atua bwa a na takarua: E a rootaki n te rawawata Atuan te aonaba.\n\n13 Ao naake a mena i Ierutarem, e taku te burabeti, a na bwainikirinaki irouia aomata ni kabane, ngkai ngaia aika a taura Atuan Iteraera, ao ni katannakoi nanoia, n aki butimwaai kanikina ma kakai, ma mwaakan ao mimitongin Atuan Iteraera.\n\n14 Ao ibukina bwa a katannakoi nanoia ma n riba Atuaia Iteraera ae Tabu e taku te burabeti, a na tiotio i nanon maiuia n rabwata, ao ni mate, ao n riki ni katinanikuaki ma n taetae buakaki, ao n ribaki n aba nako.\n\n15 E ngae n anne, ao ngkana e roko te bong arei e taku te burabeti, are a katoka iai katannakoakin nanoia, n aki kaitaraa Atuaia Iteraera ae Tabu, ao ngkanne e na uring ana berita aika tabu ake e a tia ni karaoi nakoia aia bakatibu.\n\n16 Eng, ao e na uring naba aban marawa; eng, ao ni kabane aomata ake kaain te bata are Iteraera, N na ikotiia, e taku te Uea, n aron are taekinna te burabeti are Tinoti, man mwakoron te aonaba ake aua.\n\n17 Eng, ao ni kabane te aonaba a na noora ana kamaiu te Uea, e taku te burabeti; a na kakabwaiaki aba, reeti, neewe, ma aomata ni kabane.\n\n18 Ao Ngai, Nibwaai, I a tia ni koroi bwaai aikai ni kabane ibukiia au botanaomata, bwa e aonga n ae I kaira nanoia bwa a na uringa te Uea ae aia Tia Kaboia.\n\n19 Mangaia ae I taetae nakon te bata are Iteraera ni kabane, ngkana arona bwa a na karekei bwaai aikai.\n\n20 Bwa nooria, e korakai tamneiu n te aro ae I a kua ao a mamaara toman riiu ibukiia ake a mena i Ierutarem, bwa ngke arona bwa e aki nanoanga te Uea, ni kaoti nakoiu bwaai ake a na riki nakoia, n aron are kaoti nakoia burabeti ni kawai, ao are N na tia ni mate naba.\n\n21 Ao e koaua ae e a tia ni kaoti nakoia burabeti ni kawai bwaai ni kabane aika a kaineti ma ngaiia; ao e a tia naba ni kaotia nakoia aomata aika mwaiti bwaai aika a kaineti nakoira; mangaia ae e riai bwa ti na atai aroia bwa a tia ni koreaki i nanon bwaatua aika buraati.\n\n22 Ngkai e koro bukina bwa Ngai, Nibwaai, I a tia n reireinia tariu bwaai aikai; ao e koro bukina bwa I a tia naba ni wareki bwaai aika mwaiti nakoia, aika a tia ni koreaki i nanon bwaatua aika buraati, bwa a aonga n atai bwaai ake e karaoi te Uea n aaba tabeua, i buakoia aomata ni kawai.\n\n23 Ao I wareki bwaai aika mwaiti nakoia aika a koreaki i nanon ana boki Mote; bwa I aonga ni kairi nanoia bwa a na kakoaua te Uea ae aia Tia Kaboia, ao I wareki naba nakoia bwaai aika koreaki iroun te burabeti ae Itaia; bwa I kabootaui kanoan koroboki aika a tabu nakon maiura, bwa ti aonga n raka man reireinaki iai.\n\n24 Mangaia ae I taetae nakoia, ni kangai: Kam na ongo ana taeka te burabeti, ngkami nikiraia kaain te bata are Iteraera, te mwanga are e a tia n oteaki mai iai; kam na ongo ana taeka te burabeti, aika a tia ni koreaki nakoia ni kabane kaain te bata are Iteraera, ao kabotaui nakoimi, bwa e aonga n reke te kantaninga iroumi ao irouia naba tarimi ake kam a tia ni kamaenakoaki mai irouia; bwa n aron aio e a tia te burabeti ni koroi.\n\n", "1-ne 20": "[center][font_size=26]Mwakoro 20[/font_size][/center]\n\n[i]E kaota Ana kaantaninga te Uea nakon Iteraera—Iteraera a tia n rineaki man ain te karawawataki ao a na kitana Bwaburon—Kabootaua ma Itaia 48. Uakaan ma 588–570 I.K.[/i]\n\n1 Ongora ao ongo aio, O kaain te bata are Iakobwa, aika a aranaki bwa Iteraera, aika a otinako man te ran are raanga mai iroun Iuta, ke man te ran ni bwabetito, ake a tuea n aran te Uea, ao a tataekina Atuan Iteraera, ma a aki tuea i nanon te koaua ke i nanon te raoiroi.\n\n2 E ngae n anne, a arania bwa kaain te kaawa ae tabu, ma aki mwioko iroun Atuan Iteraera, are bon aia Uea Taanga ni Buaka; eng, arana bon aia Uea Taanga ni Buaka.\n\n3 Nooria, I a tia n tataekin bwaai ake riomoa man moan rikin bwaai; ao a otinako mai nanon wiiu, ao I kaoti nakoia. I kaoti nakoia n te aro ae karina.\n\n4 Ao I karaoia ngkai I ataia bwa kam bonotaninga, ao a matoa roroami n ai aron te biti, ao ramwami buraati.\n\n5 Ao I a tia naba n tataekinna nakoimi man moan rikin bwaai; i mwaain koroni bukina I kaoti nakoimi; ao I kaoti nakoimi bwa kam rawa ni kangai—A tia ni karaoia au bouananti, au bouananti ae kaaraki, ao e a tia n tuangiia au bouananti ae kaburoaki.\n\n6 Ko a tia n noori man ongo bwaai aikai ni kabane; ao e koaua ae ko na aki taekin? Ao I a tia ni kaoti nakoimi bwaai aika boou man te tai aio, ma bwaai naba aika raba, ao ko aki atai.\n\n7 A karikaki ngkai, ao tiaki man moan rikin bwaai, i mwaain naba te bong are ko tuai n ongo iai taekaia ao a tia n taekinaki nakoimi, ko rawa ni kangai—Nooria I atai taekaia.\n\n8 Eng, ao kam aki ongo; eng, kam aki atai; eng, man te tai arei ao a bon aki uki taningami; bwa I ataia ae kam na mwakuri i nanon te babakanikawai, ao kam na aranaki bwa taan riaoa te tua mai nanon te biroto.\n\n9 Ma e ngae n anne, ibukin kakawakin raoiroin arau N na aki un, ao ibukin neboau N na aki kararoaai mai iroum, ma n aki katinanikuko.\n\n10 Bwa, nooria, I a tia ni kaitiakiko, I a tia n rineiko ma i nanon ain te karawawataki.\n\n11 Bon ibukiu, eng, bon ibukiu N na karaoa aio, bwa I aki tangiria bwa e na kabarekaki arau, ao N aki anga mimitongiu nakon temanna.\n\n12 Ongora irou, O Iakobwa, ao Iteraera ae I rineiia, bwa bon Ngai ngaia; bon Ngai naba te moan, ao bon Ngai naba te kabanea.\n\n13 E a tia baiu ni katea aan te aonaba, ao e a tia angaataiu ni karika karawa. I weewete nakoia ao a uaaia n teirake.\n\n14 Ngkami ni kabane, ikotaki ao ongo; antai i buakoia ae e a tia n atong bwaai aikai nakoiia? Te Uea e a tia n tangiria; eng, ao e na kakoroi bukin ana taeka ake e a tia n taekin rinanoia; ao e na karaoa kukurein nanona i aon Bwaburon, ao e na arora baina nako aoia I-Kareria.\n\n15 Ao e taku naba te Uea: Ngai ae te Uea, eng, I a tia n taetae; eng, I a tia ni weteia bwa e na tataekinna, I a tia ni kairia, ao e na waakina kawaina ma te kakabwaiaki.\n\n16 Nakomai kaniiai; I a tia n aki taetae ni karaba; mai moana, man te tai are e taekinaki iai ao I a tia n taetae; ao te Uea ae te Atua, ma Tamneina ae e kanakomaiai.\n\n17 Ao aikai ana taeka te Uea, am Tia Kaboko, ae Atuaia Iteraera ae Tabu; I a tia ni kanakoatia, te Uea ae te Atua are reireiniko ae tamaroa ibukim, are kairiko nakon te kawai are ko na nako iai, ae e a tia ni karaoa aio.\n\n18 O bwa ngke ko a tia n ongo n au tua—ao e na tia n reke iai raum n aiaron te karaanga, ao raoiroim n aiaron naon marawa.\n\n19 A na riki naba kanoam n aiaron mwaitin te tano; natim n aiaron mwaitin atamana; e na riai n aki kaakeaaki ke ni kamaunaki aram mai matau.\n\n20 Kam na otinako mai Bwaburon, birinako ma irouia I-Kareria, ma te bwana n anene kam na taekinna, tuatua aio, atonga aei nakon tabon aonaba; kam na kangai: E a tia te Uea ni kabooa ana toro ae Iakobwa.\n\n21 Ao a aki taka; e kairia rinanon te rereua; e kawanakoa te ran man te bwa ibukiia; e bwena te bwa ao e a raanga te ran.\n\n22 Ao e ngae ngke e a tia ni karaoi bwaai aikai ni kabane, ao aika korakora riki, bon akea te rau e taku te Uea nakoia aika buakaka.\n\n", "1-ne 21": "[center][font_size=26]Mwakoro 21[/font_size][/center]\n\n[i]E na riki te Mesia bwa te oota nakoia Tientaire ao e na kainaomataia buure—E na manga ikotaki Iteraera ma te mwaaka n tain kaitira ni boong—A na riki Uea bwa taama aika a na tararuaiia—Kabootaua ma Itaia 49. Uakaan ma 588–570 I.K.[/i]\n\n1 Ao n okirana riki: Ongora, O ngkami kaain te bata are Iteraera, ngkami ni kabane ake a tia ni kaokoroaki ma ni kaeaki nako ibukin aia buakaka taan kaira te ekaretia ibukiia au botanaomata; eng, ngkami ake kam kaokoroaki, aika a maenako n aaba nako, aika au botanaomata, O kaain te bata are Iteraera. Kakauongo, ngkami kaain aban marawa, nakoiu, ao ongorangkami aika kam raroa nako; e a tia te Uea ni weteai mai nanon te biroto; e a tia n taekina arau mai nanon biroton tinau.\n\n2 Ao e a tia ni karika wiiu bwa aiaron te kabaang ae kakang; ao e a tia ni karabaai i aan nuun baina, ao ni karikai bwa te kai ni katebe ae raneanea; ao e a tia ni karabaai i nanon nnen ana kai ni katebe.\n\n3 Ao n taku nakoiu: Ngkoe ae au toro, O ngkoe ae Iteraera, ae N na mimitong iroum.\n\n4 Ao ngkanne I taku, I a tia ni beku n akea uaana, I a tia ni kabanea korakorau ibukin te akea ao n akea uaana; n te koaua au moti e mena iroun te Uea, ao au mwakuri iroun te Atua.\n\n5 Ao ngkai, e taku te Uea—ae Ngaia are e karikai i nanon te biroto bwa N na riki bwa ana toro, bwa N na kaoka Iakobwa nakoina—e ngae ngkai e tuai ni botaki Iteraera, ao N na bon mimitong imatan te Uea, ao e na riki Atuau bwa korakorau.\n\n6 Ao E taku: Bon te bwai ae beebete bwa kam na riki bwa au toro are e na kateirakeia ana baronga Iakobwa, ao ni kaokia kaain Iteraera ake a tia ni kawakinaki. Ao n anga ngkoe bwa te oota nakoia Tientaire, bwa ko aonga n riki bwa au tia kamaiu nakon tabon aonaba.\n\n7 Aikai ana taeka te Uea, ae te Tia Kaboa Iteraera, ae Teuare Tabu, are a na bane n ribaia aomata, are a na bane n ribaia aaba nako, are e na riki bwa aia toro uea: A na nooriko uea ao a na teirake, a na neboiko naba natinuea, ibukin ae e kakaonimaki te Uea.\n\n8 Aikai ana taeka te Uea: N te tai ae riai are I ongo iai iroum, O aban marawa, ao ni bongin te kamaiuaki are I a tia ni buokiko iai; ao N na kawakiniko, ao N na anganiko au toro bwa te berita ae tabu ibukiia aomata, ibukin katean te aonaba, bwa e aonga nibwaina te aba are e a tia ni kitanaki.\n\n9 Bwa ko aonga ni kangai nakoia taenikai: Waaki nako; nakoia aika tekateka i nanon te roo: Kaotingkami. A na amwarake iaon kawai, ao a na mena aia tawaana n taabo aika rietata.\n\n10 A na aki baki ke n taka, e na aki naba rootia te kabuebue ke n rootaki ntaai bwa a na kairaki iroun are iai nanoangakia irouna, e na kairiia nako rarikin koburake n ran.\n\n11 Ao N na karaoi au maunga bwa kawai, ao a na karietataki au kawai.\n\n12 Ao ngkanne, O te bata are Iteraera, nooria, a na roko bwaai aikai mai ike raroa; ao nooria, bwaai aika mai meang ao mai maeao; ao bwaai aikai a roko mai aban Tinim.\n\n13 Anene, O karawa; ao kimwareirei, O te aonaba; bwa waeia ake a mena i mainiku ana kamatoaki; ao takarua n anene, O maunga; bwa a na manga aki tiringaki; bwa te uea e a tia ni kabeebeteia ana botanaomata, ao e na nanoangaia ake a karawawataki.\n\n14 Ma, nooria, e taku Tion: E a tia ni kitanai te Uea, ao e a tia ni mwanuokinai au Uea—ma e na kaotia bwa e tuai.\n\n15 Bwa e kona te aine ni mwaninga taekan natina ae mamma, bwa e na akea ana nanoanga nakon natina te mwaane ae kanoan birotona? Eng, tao ana kona ni mwaninga, ma N na bon aki mwanuokiniko, O te bata are Iteraera.\n\n16 Nooria, I a tia ni koroi arami iaon nanon baiu; a na teimatoa uringan ami oo imatau.\n\n17 A na waekoa natimi ni kaaitaraia taan urubwai ao a na nako mai iroum aomata ake a tia ni urubwaiko.\n\n18 Euti matam ma n taratara nako ao nooria; aomata aika a botaki ni kabane, a na bane n nakoim. Ao ngkai I maiu, e taku te Uea, ko na bon kunnikaiko ma ngaiia n aiaron bwaai ni katamaroa i aoia ao kabaei n aiaron te tia mare.\n\n19 Bwa am tabo aika akea kaaia ao am tabo aika kamaroa, ao abam are e a tia n uruakaki, e a riki ni wariki ibukin te maekanaki ao aomata ake a kaniko; a na raroa nako.\n\n20 Ao ataei ake ko na bungiia, i mwin ae ko a tia ni kabuaa are te moan, a na manga taetae riki nakon taningam ni kangai: E rang ni wariki te tabo aio ibukiu, anganai te tabo are N na kona ni maeka iai.\n\n21 Ao ngkanne ko na taku inanom: Antai ae e a tia ni karikiia aikai ibukiu, ngkai a tia ni bua natiu, ao I a kanoabo, te bure ngai, ao I a tiotio nako? Ao antai ae e a tia ni kaikawaia naakai? Nooria, I a tia n tiku n ti ngai; naakai a mena ia ngkoa?\n\n22 Aikai ana taeka te Uea ae te Atua: Nooria, N na tabekarake baiu nakoia Tientaire, ao ni katea au buraeki nakoia te botanaomata; ao a na uotia natim mwaane i nanon baia, ao a na uotiia natim aine i aon angaia.\n\n23 Ao a na riki taian uea n ai aroia am tama n tararua, ao aia uea aine a riki bwa am tina n tararua; a na bobaraaki nakoim ni kaitaraa aontano, ao n newea te bubu are mena i aon waem; ao ko na ataia bwa bon Ngai te Uea; bwa a na aki maamaa akana tataningaai.\n\n24 Bwa a na anaaki konaia naake a korakora mai irouia, ke ni kainaomataki aika tautoronaki i aan te tua?\n\n25 Ma e taku te Uea, ake a tautoronaki irouia aika korakora a na anaaki ao konaia aika bubuaka a na kamaiuaki; bwa N na kaaitaraa ane e kaaitarako, ao N na kamaiuia natim.\n\n26 Ao N na kamwarakeia akana a bwainikiriniko n oin irikoia; ao a na manging n oin raraaia n aiaron te wain ae karewe; ao a na ataia ni kabane aomata bwa Ngai, te Uea, bon am Tia Kamaiu ao am Tia Kabomwi, ae Atuan Iakobwa ae Korakora.\n\n", "1-ne 22": "[center][font_size=26]Mwakoro 22[/font_size][/center]\n\n[i]E na kamaenakoaki Iteraera ni kabuta te aonaba—Tientaire a na tararua ao man karikirakea Iteraera ma te euangkerio ni boong aika kaitira—Iteraera a na botaki ao ni kamaiuaki, ao aika buakaka a na urarake n aiaron kaai aika mwauu—E na uruakaki uean te riaboro, ao e na kabaeaki Tatan. Uakaan ma 588–570 I.K.[/i]\n\n1 Ao ngkai e koro bukina bwa Ngai, Nibwaai, i mwin ae I a tia ni wareki bwaai aikai, ake a koreaki i aon bwaatua aika buraati, ao a nakoiu tariu ao n taku nakoiu: Tera nanon bwaai aika ko a tia ni wareki aikai? Nooria, e riai bwa ti na maataata n nanoia ae bon taekan bwain te tamnei, aika a na koro bukiia n te maiu n tamnei ao tiaki n te maiu n rabwata?\n\n2 Ao Ngai, Nibwaai, I taku nakoia: Nooria a tia ni kaotaki nakon te burabeti ni bwanaan te Tamnei; bwa mai iroun te Tamnei ao bwaai ni kabane a bon kaotaki nakoia burabeti, bwaai ake a na roko nako aoia natia aomata ake a kaineti nakon te maiu n rabwata.\n\n3 Mangaia ae bwaai ake I a tia ni wareki bon bwaai aika kaineti ma bwaai aika bwain te rabwata ao te tamnei; bwa e tara n ae te bata are Iteraera, n te tai aei ke rimwi riki, a na kamaenakoaki i aon te aonaba ni kabuta, ao i buakoia naba botanaomata nako.\n\n4 Ao nooria, a mwaiti ake a tia ni bua taekaia mai irouia ake a mena i Ierutarem. Eng, angiia kaain baronga nikabane a tia ni kairaki nako; ao a tia ni kamaenakoaki n tiotio nako nakon aon aban marawa; ao a mena ia akea mai iroura ae e ataia, ma ti ti ataia bwa a tia ni kairaki nako.\n\n5 Ao ngkai a tia ni kairaki nako, ao bwaai aikai a bon tia n taetae ni burabetiaki ibukiia, ao ibukiia naba ake a na kamaenakoaki ma ni kamangaoaki i mwin aio, ibukin Atuaia Iteraera ae Tabu; ibukin kaitaraana a na kamatoai nanoia mai irouna; mangaia ae, a na kamaenakoaki i buakoia botanaomata nako ao a na ribaki irouia aomata ni kabaneiia.\n\n6 Ma e ngae n anne, ao i mwin tararuakia irouia Tientaire, ao ngkana e tia te Uea n tabeka baina nako aoia Tientaire ma ni kateia bwa te buraeki, ao a tia n uotaki natiia i nanon baia, ao natiia aine a tia ni karoaki i aon angaia, nooria bwaai aika a tia n taekinaki aikai bon ibukin te maiu aio; bwa bon taekan ana berita ae tabu te Uea ma ara bakatibu; ao ti kananonaaki iai ni boong aika a na roko, ao tarira naba ni kabane aika kaain te bata are Iteraera.\n\n7 Ao nanona bwa ngkana e roko te tai are a na tia ni kamaenakoaki ma ni kamangaoaki iai te bata are Iteraera, bwa te Uea ae te Atua e na kateirakea te botanaomata ae korakora i buakoia Tientaire, eng, i aon te aba aio; ao irouia a na kamaenakoaki kanoara.\n\n8 Ao ngkana a tia ni kamaenakoaki kanoara ao e na waaki te Uea ae te Atua ni karaoa te mwakuri ae kamimi i buakoia Tientaire, are e na korakora bonganana nakoia kanoara; mangaia are, e a kabootauaki iai ma aron kaikawakia irouia Tientaire ao ni uotaki i nanon baia ao i aon angaia.\n\n9 Ao e na kakawaki naba nakoia Tientaire; ao tiaki ti nakoia Tientaire ma nakoia te bata are Iteraera ni kabane, are e na kaotaki iai kanoan ana berita ae tabu Taman karawa nakon Aberaam, ni kangai: I nanon kanoam a na bane botanaomata i aon te aonaba ni kakabwaiaaki.\n\n10 Ao I tangiria, tariu, bwa kam na ataia bwa botanaomata ni kabane n te aonaba a na bon aki kona ni kakabwaiaki ti ngkana e kaota baina nako mataia botanaomata ni kabane.\n\n11 Mangaia ae te Uea ae te Atua e na waki ni kaota baina nako mataia botanaomata ni kabane, ni kakoroa nanon ana berita ae tabu ma ana euangkerio nakoia ake kaain te bata are Iteraera.\n\n12 Mangaia ae e na manga kaotinakoia riki man te tautoronaki, ao a na bane ni botaki n aban rikiia; ao a na kaotinakoaki mai nanon te roo ma te rootongitong; ao a na ataia ae te Uea bon aia Tia Kamaiu ao aia Tia Kabomwi, ae Atuan Iteraera ae Korakora.\n\n13 Ao raraan te ekaretia ae korakora man ribaki, are kabekaaun te aonaba ni kabane, e na oki nako aon atuuia; bwa a na bubuaka imarenaia, ao oin aia kabaang a na bwaka nako aon oin atuuia, ao a na manging n oin raraaia.\n\n14 Ao aaba ni kabane ake ana buakaniko, O te bata are Iteraera a na manga rairaki ni kaitaraiia imarenaia, ao a na bwaka nako nanon te rua are a kekenna bwa a na kamwaneia iai ana botanaomata te Uea. Ao ni kabane ake a buakana Tion a na kamaunaki ao te kabekaau are e korakora, are e a tia ni kaburei kawain nako te Uea aika a eti, eng ae bon te ekaretia ae korakora man ribaki, e na bwaka nakon bubun te tano ao e na korakora bwakana.\n\n15 Bwa nooria, e taku te burabeti, e waekoa n roko te tai are e na akea iai mwaakan Tatan iaon nanoia natiia aomata; bwa ane e na waekoa n roko te bong are a na riki iai aika kamoa ni kabane ao aika karaoi bwaai aika buakaka a na riki n aiaron te kai ae mwauu; ao e na roko te bong are a na riai ni kabuekaki iai.\n\n16 Bwa ane e na waekoa n roko te bong are e na bwaro iai unin nanon te Atua nako aoia natiia aomata ni kabane; bwa e na aki kariaia bwa aika a buakaka a na tiringia aika a raoiroi.\n\n17 Mangaia ae, e na kamaiuia aika raoiroi ni mwaakana, e ngae ngkana e riai ni kaota bwaninin unin nanona, ao a na kamaiuaki aika raoiroi, e ngae naba ngkana arona bwa e riai kabuekaia aia kairiribai n te ai. Mangaia ae, a na riai n aki maaku aika raoiroi; bwa e taku ana taeka te burabeti, a na kamaiuaki, e ngae ngkana arona bwa man te ai.\n\n18 Nooria, tariu, I tuangkami, bwa a na waekoa ni koro bukin bwaai aikai; eng, n aiaron te raraa, ma te ai, ma buanen te bubu a riai n roko; ao e riai bwa e na riki i aon te aonaba aei; ao e na roko nakoia aomata n te maiu n rabwata ngkana arona bwa a kamatoai nanoia nakon Atuaia Iteraera ae Tabu.\n\n19 Bwa nooria, a na bon aki mate aika raoiroi; bwa e na riai n roko te tai are ni kabane ake a buaka ni kaitaraa Tion a na kamaunaki.\n\n20 Ao te Uea e na bon katauraoa te kawai ibukiia ana botanaomata, are e na koro iai bukin ana taeka Mote, ake e taekin ni kangai: E na kateirakea te burabeti te Uea ae te Atua i buakomi, n ai arou; ao mai irouna are kam na ongo iai taekan bwaai ni kabane, ni bwaai ni kabane ake e na taekin nakoimi. Ao e na koro bukina bwa are ni kabane ake a aki kan ongo iroun te burabeti anne a na bon bane ni kamaunaki mai i buakoia te botanaomata.\n\n21 Ao ngkai Ngai, Nibwaai, I taekinna nakoimi, bwa te burabeti are taekinna Mote bon Atuaia Iteraera ae Tabu; mangaia ae e na karaoa te motiki taeka i nanon te raoiroi.\n\n22 Ao a riai n aki maaku aika raoiroi, bwa tiaki ngaia aika a na kamangaoaki. Bwa bon uean te riaboro, are e na tia ni kateaki i buakoia natiia aomata, are ueana e kateaki i buakoia aika maiu n te maiu n rabwata—\n\n23 Bwa e na waekoa n roko te tai are ekaretia ni kabane ake a kateaki ibukin karekean te raka, ao ni kabane ake a tia ni kateaki ibukin karekean te mwaaka i aon te maiu n rabwata, ao ake a tia ni kateaki ibukin te kan ataaki imatan te aonaba, ao ake a ukoukora kaibwabwarun te maiu n rabwata ao bwain te aonaba, ao ni karaoi makuri ni kabane aika buakaka; eng, ni kakimototoa, ni kabane ake a kaaina uean te riaboro ngaia aika a riai ni maaku, ao n ruru; ngaiia aika a na karinanoaki i nanon te bubu; ao ngaiia aika a na riai n urarake n aiaron taian kai aika mwau; ao aio n aron ana taeka te burabeti.\n\n24 Ao e na waekoa naba n roko te tai are aika raoiroi a na riai ni kairaki rake n ai aroia kao ataei n te nne ni man, ao Atuaia Iteraera ae Tabu e na riai n tautaeka n akea totokoana, ma te korakora, ma te mwaaka, ao te mimitong ae korakora.\n\n25 Ao e na botiia natina man mwakoron te aonaba aika aua; ao e na nambwan ana tiibu, ao a kinaa, ao e na ti teuana te nanai ao temanna te tia kaawakin tiibu; ao e kamwarakeia ana tiibu, ao irouna a na kunea te tawaana.\n\n26 Ao ibukin korakoran raoiroia ana botanaomata, Tatan akea mwaakana; mangaia ae e na aki kabwaraki i nanon i nanon te maan ae ririki aika mwaiti; bwa bon akea mwaakana i aon nanoia aomata ngkai a maeka i nanon te raoiroi, ao e tautaeka Atuaia Iteraera ae Tabu.\n\n27 Ao ngkai nooria, Ngai, Nibwaai, I tuangkami bwa a na bane n roko bwaai aikai n te maiu n rabwata.\n\n28 Ma, nooria, ni kabane aaba, reeti, neewe, ao aomata ni kabaneia a na maeka ma te rau i nanon Atuaia Iteraera ae Tabu ngkana arona bwa a na rairinanoia.\n\n29 Ao ngkai, Ngai, Nibwaai, I katoka au koroboki; bwa I aki kona n taekin bwaai riki tabeua n te tai aio ni kaineti ma bwaai aikai.\n\n30 Mangaia ae tariu, I tangiria bwa kam na iangoia bwa bwaai ake a tia ni koreaki i aon bwaatua aika buraati a bon koaua; ao a kakoaua bwa e riai te aomata n ongeaba nakon ana tua te Atua.\n\n31 Mangaia ae kam riai n aki iangoia bwa ti ngai ma tamau aika ti a tia ni kaoti koauaia ao n reireinia naba. Mangaia ae ngkana kam na ongeaba nakon taian tua, ao n teimatoa ni karokoa te toki, kam na kamaiuaki n te kabanea ni bong. Ao bon aei arona. Amen.\n\n", "2-ne 1": "[center][font_size=26]Ana Kauoua Ni Boki Nibwaai[/font_size][/center]\n\nRongorongon maten Riaai. A teirake tarin Nibwaai ni kaitaraa. Te Uea e kauringa Nibwaai bwa e na nakon te rereua. Mwanangana i nanon te rereua, ao rongorongo riki tabeua.\n\n[center][font_size=26]Mwakoro 1[/font_size][/center]\n\n[i]E taetae ni burabeti Riaai n taekina te aba n inaomata—A na kamaenakoaki kanoana ma n tiringaki ngkana a aki butimwaea Atuan Iteraera ae Tabu—E kairoroia natina mwaane bwa a na katokai otangaia ae te raoiroi. Uakaan ma 588–570 I.K.[/i]\n\n1 Ao ngkai e koro bukina bwa ngkai Ngai ae Nibwaai, ngke I a tia n reireiniia tariu, ao tamara, ae Riaai, e taekin nakoia bwaai aika a bati, ao ni manga kaoki riki nakoia, n aron bwaai aika a tamaroa ake e a tia ni karaoi te Uea ibukiia ni kairakiia nako mai aban Ierutarem.\n\n2 Ao e taekin nakoia aron unraaia i nanon marawa, ao ana nanoanga te Atua ngke e kamauri maiuia, ao a aikoa iinako i nanon marawa.\n\n3 Ao e taetae naba nakoia ni kaineti ma te aba ni berita, are e a tia n reke irouia—ai korakorara ana nanoanga te Uea nakoira ngke e tuatua bwa ti na kitana aban Ierutarem.\n\n4 Bwa nooria, e taku, I a tia n noora te mii ni burabeti, are I a ataia mai iai bwa e a tia n uruakaki Ierutarem; ao ngke arona bwa ti tiku i Ierutarem ao are ti a tia ngkai ni mate.\n\n5 Ma e taku, e ngae ngke ti a tia ni karawawataki ao e a tia n reke iroura te aba ni berita, ae te aba ae rineaki i buakoia aaba nako; are te aba are e berita n ae tabu iai nakoiu te Uea ae te Atua bwa e na riki bwa abaia kanoau. Eng, e a tia ni berita n ae tabu te Uea bwa e na anga te aba aio nakoiu, ao nakoia natiu n aki toki, ao nakoia naba ake a na kairaki n nakomai ma n aaba nako n ana kairiri te Uea.\n\n6 Mangaia ae, Ngai, ae Riaai, I taetae ni burabeti n aron ana mwakuri te Tamnei are e mena irou, bwa a na bon akea ae e na roko n te aba aei ma ti ngkana a kairaki ni bain te Uea.\n\n7 Mangaia ae e a tia ni katabuaki te aba aio nakoia ake e kairiia n nakomai te Uea. Ao ngkana a toro irouna n iri ana tua ake e a tia n anganiia, ao e na riki te aba aio bwa te aba n inaomata ibukiia; mangaia ae a na aki kona ni manga reke i an te tautoronaki; ao ngkana e riki anne ao e na riki ibukin te bure; ao ngkana e korakora te bure ao e na maraia te aba ibukin aia mwakuri, ma a na teimatoa kakabwaia nakoia aika a raoiroi n aki toki.\n\n8 Ao taraia, bon te iango ae wanawana bwa e na karabaki te aba aio n te tai aio man aaba ake tabeua; bwa ngkana e ataaki taekana n aaba ake tabeua; a na mwaiti aaba ake a na kaona te aba, ao a na akea abaia ake bon oin kaain te aba.\n\n9 Mangaia ae Ngai, Riaai, I a karekea te berita mai iroun te Uea ae te Atua, bwa a riai aomata ni kabane ake a kanakoaki nakon te aba aio mai Ierutarem irouna bwa a na kaawakin ana tua, ao a na maiu raoi i aon te aba aio; ao a na raba taekaia man aaba ake tabeua, bwa a na abana te aba aio n ti ngaia. Ao ngkana a teimatoa ni kaawakin ana tua ao a na kakabwaiaki i aon te aba aio, ao a na akea ae e kaaitaraia, ke n anai aban rikiia; ao a na maeka i nanon te rau n aki toki.\n\n10 Ma nooria, ngkana e roko te tai are a na bua iai i nanon aia kerikaaki n aia aki onimaki, i mwin reken kakabwaia aika a mwaiti irouia ma ni bain te Uea—ao n ataa aron karikan te aonaba, ao a ataia aomata ni kabane, aron ana mwakuri ae korakora ma ni kamimi te Uea man moan karikan te aonaba; ao n tia ni karekea te mwaaka ni karaoi bwaai ni kabane i nanon te onimaki; ma taian tua ni kabane mani moan rikin bwaai, ao n tia ni kairaki nakon te aba ni berita ae kakawaki aio n ana raoiroi ae aki totoki—ao taraia bwa I taku, bwa ngkana e roko te bong are a na kaitaraa iai Atuan Iteraera ae Tabu, ae te Mesia ni koaua, ae aia Tia Kaboia ae Atuaia, ao nooria, e na reke ana moti ae e tutuaraoi iaoia.\n\n11 Eng, e na karokoi aaba riki tabeua nakoia, ao e na anganiia te mwaaka, ao e na anai mai irouia abaia ake aia bwai, ao e na kamaenakoia ma n tiringiia.\n\n12 Eng, e na wakinaki te tiritiri man te roro teuana nakon te roro teuana, ao ni kawaraki ma te katuaeaki ae korakora; mangaia ae natiu, I tangiria bwa kam na uringnga; eng, I tangiria bwa kam na ongo n au taeka.\n\n13 O bwa ngke arona bwa kam na uti; kam na uti man te matunako, eng, man te matu ni moone, ao kam na motiki taurekereke aika a buakaka ake kam kabaeaki iai, aika taurekereke aika a kabaeaki iai natiia aomata, ao a kairaki iai bwa taenikai nakon marawan te rawawata ae akea tokina ma te aki rau.\n\n14 Uti! ao teirake man te tano, ao ongora n ana taeka te karo ae ruru, ao e a kaan karuoan rabwatana nako nanon te rua ni mate ae mwaitoro ma n aki rongoaa, ae e aki kona ni manga oki mai iai te tia mwananga; i nanon tabeua te bong ao N nang iranako kawain te aonaba ni kabane.\n\n15 Ma nooria, e a tia te Uea ni kabooa tamneiu mai moone; I a tia n noora mimitongina, ao I a katobibiaki n bain ana tangira n aki toki.\n\n16 Ao I tangiria bwa kam na uringnga n iri nanon ana tua ao ana moti te Uea; nooria, aio bon tabeaiangan tamneiu mai moana.\n\n17 E a tia ni karawawataki nanou n te rawawata man te tai teuana nakon te tai teuana, bwa I raraoma, bwa e na bwakaringkami bwaninin unin te Uea ae Atuami ibukin matoan nanomi ao kam na kaakeaki ma n tiringaki n aki toki.\n\n18 Ke e na roko te maraia i aomi i nanon rooro aika a mwaiti; ao e roko te kabang i aomi, ma taian rongo, ao kam ribaki, ao kam kairaki ni kaineti ma ana kantaninga ao ana tautaeka te riaboro.\n\n19 O natiu aika mwaane, bwa a na aki riki bwaai aikai nakoimi, ao bwa kam na riki bwa aomata aika rineaki ma n tangiraki iroun te Uea. Ma nooria, e na karaoaki are nanona; bwa a raoiroi kawaina n aki toki.\n\n20 Ao e a tia n taekinna bwa: Ngkana kam kaawakin au tua, ao kam na kakabwaiaki n te aba; ma ngkana kam aki kaawakin au tua, ao kam na kaakeaki mai matau.\n\n21 Ao ngkai e aonga ni kukurei tamneiu iroumi, ao bwa e aonga ni kiitana te aonaba nanou ma te kukurei iroumi, bwa e aonga n aki irianaki mateu n te nanokawaki ma te rawawata, teirake man te tano, natiu mwane, ao kam na riki bwa oinimwaane, ao nanomatoa n te kaantaninga ae ti teuana ma te nano ae ti teuana, ni katiteuanaaki ni bwaai ni kabane, bwa kam aonga n aki reke i aan te tautoronaki.\n\n22 Bwa kam aonga n aki kamaraiaaki n te maraia ae rawawata; ao riki bwa kam na aki karekea aki kukurein te Atua ae motiraoi, are e na reke te tiringaki iai, eng, are e na tiringaki iai n akea tokina te tamnei ma te rabwata.\n\n23 Uti, natiu mwane; katokaa otangan te raoiroi. Motiki taurekereke ake kam kabaeaki iai, ao otinako man te aki ataibwai, ao teirake man te tano.\n\n24 Tai manga kaaitaraa tarimi ae mimitong ana iango, are e a tia ni kaawakin taian tua man te tai are ti kiitana iai Ierutarem; are e a tia n riki bwa tabonibain te Atua, ni buoka kairara nakon te aba ni berita; bwa ngke arona bwa e aki karaoia, ao ti na kaman tia ni mate ni baki i nanon te rereua; e ngae n anne, ao kam a tia ni kataia n anaa maiuna; eng, ao e a tia n rinanon te rawawata ibukimi.\n\n25 Ao e korakora maakun ma rurun rabwatau iroumi, bwa rimwi e na manga karawawataaki riki; bwa nooria, kam a tia ni bukinna bwa e ukoukora karekean te mwaaka ma te kariaiakaki i aomi; ma I ataia bwa e aki kan karekea te mwaaka ma te kariaiakaki i aomi, ma e a tia ni ukoukora mimitongin te Atua, ao mweraoimi ae akea tokina.\n\n26 Ao kam a tia ni ngurengure ngkai e mataata are taekin nakoimi. Kam taku bwa e etimatoa; kam taku bwa e a tia n un nakoimi; ma nooria, etimatoana bon etimatoan mwaakan ana taeka te Atua, are e mena i nanona; ao te bwai are kam aranna bwa te un bon te koaua, n aron are e booraoi ma nanon te Atua, are e aki kona ni karabai, ni kaoti ma te koaua taekan ami bure iai.\n\n27 Ao e riai bwa e na mena mwaakan te Atua irouna, n aiaron te tai naba are e tua nakoimi iai bwa kam na ongeaba. Ma nooria, bon tiaki ngaia, bwa bon Tamnein te Uea are mena irouna, are kauka wiina bwa e na taekin bwaai n aki kona ni kainna.\n\n28 Ao ngkai natiu te mwane, Reimwan, ao Remuera naba ma Taam, ao ai uana naba ma natiu mwaane ake natin Itimaera, nooria, ngkana kam ongeaba n ana taeka Nibwaai ao kam na aki tiringaki. Ao ngkana kam ongeaba nakoina ao N na katoka au kakabwaia i aomi, eng, are bon moan au kakabwaia.\n\n29 Ma ngkana kam aki ongeaba nakoina, ao N na anaa au moan kakabwaia, eng, are bon au kakabwaia, ao e na tiku i aona.\n\n30 Ao ngkai, Tioram, I taetae nakoim: Nooria, ngkoe ae anaa toro Raban; e ngae n anne, ko a tia ni uotaki nako mai Ierutarem, ao I ataia bwa ngkoe bon raoraon natiu ae Nibwaai ni koaua, n aki toki.\n\n31 Mangaia, ae ngkai ko a tia ni kakaonimaki ao a na kakabwaiaki kanoam iroun kanoana, bwa a na maeka ma te mwengaraoi i aon te aba aio; ao bon akea te bwai teuana, ma ti aia buakaka, ae kona n urua mwengaraoiia i aon te aba aio n aki toki.\n\n32 Mangaia ae ngkana ko kaawakin ana tua te Uea, ao e a tia te Uea ni katabua te aba aio ibukin mwengaraoiia kanoam rinanon kanoaia natiu te mwaane.\n\n", "2-ne 2": "[center][font_size=26]Mwakoro 2[/font_size][/center]\n\n[i]E na reke te kaboaki mai iroun te Mesia ae Tabu—Te inaomata n rinerine (inaomata) e bon riai ibukin te maiu ao te rikirake—E bwaka Atam bwa aonga ni maiu aomata—A inaomata aomata n rinea te kainaomataki ma te maiu ae akea tokina. Uakaan ma 588–570 I.K.[/i]\n\n1 Ao ngkai, Iakobwa, I taekina aio nakoim: Natiu ae te karimoa i nanon au bong ni karawawataki i nanon te rereua. Ao taraia, ko a tia n rinanon te karawawataki ma te korakai i nanon am tai n ataei, ibukin iowawaaia tarim.\n\n2 E ngae n anne, Iakobwa, ae au karimoa i nanon te rereua, ko ataa korakoran te Atua; ao e na onea karawawatam nakon taian kakabwaia ibukim.\n\n3 Mangaia ae e na kakabwaiaki tamneim, ao ko na rau ni maeka ma tarim, ae Nibwaai; ao ko na beku ibukin Atuam ni kabanea bongin maium. Mangaia ae I ataia bwa ko a tia ni kabooaki ibukin raoiroin am Tia Kaboko; bwa ko a tia n noora rokon te Uea n uota te kamaiu nakoia aomata ni koron bongina.\n\n4 Ao ko a tia n noora mimitongina n tain kairakem; mangaia ae ko na kakabwaiaki n aroia ake e na mwakuri n ibuobuoki nakoia n rabwatana n iriko; bwa bon titebo te Tamnei, ngkoananoa, n te bong aio, ao n aki toki. Ao e a tia ni katauraoaki te kawai man te tai are e moan bwaka iai te aomata, ao akea boon te kamaiuaki.\n\n5 Ao a tia n reireinaki aomata n ae tau bwa a na ataa kaokoron te raoiroi man te buakaka. Ao a tia n anganaki aomata te tua. Ao akea ae maiu are e na aki rootaki n te tua; ke, bon man te tua are a na kaakeaki iai aomata. Eng, man tuan te maiun n rabwata are a kaakeaki iai; ao riki, bon man te tua n tamnei are a na mate iai man bwaai aika a raoiroi, ao ni karawawataaki n aki toki.\n\n6 Mangaia ae e na reke te kaboaki iroun ao rinanon te Mesia ae Tabu; bwa e onrake n te akoi ma te koaua.\n\n7 Taraia, e anga rabwatana bwa te karea ibukin te bure, bwa kakoroan bukin te tua, ibukiia ni kabane ake a uruaki nanoia man raraoma tamneia; ao bon akea riki ae na kona ni kakoroa bukin te tua.\n\n8 Mangaia ae moan te kakawaki bwa a na tataekinaki bwaai aikai nakoia kaain aonaba, bwa a na ataia ae bon akea te iriko ae e kona ni maeka imatan te Atua, ma ti rinanon mwakuri aika raoiroi, ma ana nanoanga, ao ana akoi te Mesia ae Tabu, are e a tia n anga maiuna bwa e na tiringaki n te maiu n rabwata, ao e a manga anaia ni mwaakan te Tamnei, bwa e aonga ni karekea te mangauti ibukiia maate, ngkai bon ngaia are e na moan mangauti.\n\n9 Mangaia are bon ngaia te moan ua nakon te Atua, bwa e aonga n riki bwa te tia tei ibukiia natiia aomata ni kabane; ao a na bane ni kamaiuaki ni kabane ake a kakoaua.\n\n10 Ao ibukin teina ibukira ni kabane, a na bane n nakon te Atua aomata; mangaia are a na bane n tei imatana bwa a na motikaki taekaia irouna n aron te koaua ma te mimitong are mena i nanona. Mangaia are ibukin te tua are e a tia n anga Teuare Tabu, bon karaoan te rekenikai are e a tia ni motikaki ibukina, ao te rekenikai aio bon kaaitaran te kukurei are e a tia ni motikaki ni kakoroa bukin te mwakuri ni kamaiu—\n\n11 Bwa e riai ae a na iai kaitaraan bwaai ni kabane. Bwa ngkana akea, natiu ae te karimoa n te rereua, e na bon aki kona n ataaki te raoiroi ke te buakaka, ke ae tabu ke te karawawataki, ke te tamaroa ke te aki tamaroa. Mangaia are, a riai n ikotaki bwaai ni kabane n ti teuana; mangaia are, ngke arona bwa e riai bwa e na ti teuana te rabwata e riai n teimatoa ni mate, n akea te maiu ke te mate irouna, ke te mka ke te aki mka, te kukurei ke te karawawataaki, ke te namakinaaba ke te aki namakinaaba.\n\n12 Mangaia ae tiaki n ae e a tia ni karikaki te bwai bwa a na akea bukina; mangaia are a na akea bonganan bukin karikana. Mangaia ae te bwai aio e aki kona n riaon wanawanan te Atua ma ana mwakuri ae akea tokina, ao te mwaaka naba, ao te nanoanga, ao ana motiraoi te Atua.\n\n13 Ao ngkana kam taekinna bwa akea te tua, ao titebo ngke kam taekinna naba bwa akea te bure. Ngkana kam taekinna bwa akea te bure, ao titebo naba ngke kam taekinna bwa akea te raoiroi. Ao ngkana akea te raoiroi ao a na akea naba te kukurei. Ao ngkana akea te raoiroi ke te kukurei ao a na akea naba te rekenikai ke te karawawataaki. Ao ngkana akea bwaai aikai ao bon akea te Atua. Ao ngkana akea te Atua ao akea ngaira, ke te aonaba; bwa a na bon akea naba karikan bwaai, ke ni mwakuri I bon iroum ke ni mwakuri i mwin tuangam; mangaia are, a na bane n tia ni mauna bwaai ni kabane.\n\n14 Ao ngkai natiu, I taekin bwaai aikai nakoimi ibukin rikirakemi ma reireimi; bwa bon iai te Atua, ao e a tia ni kariki bwaai ni kabane, karawa ma aonaba, ao bwaai ni kabane ake iai, bwaai aika a kona ni mwammwakuri ma aika a karaoaki mwakuri nakoia.\n\n15 Ao ni kakoroa bukin ana mwakuri ae akea tokina ibukin kabobongaan te aomata, ao ngke e a tia ni karikiia ara moani karo, ao manin aon te aba ma mannikiba, ao ni kakimototoa taekana, i mwin karikan bwaai ni kabane, ao e riai bwa e na iai kaaitaraia; n aiaron te uaanikai are tabuaki ni kaitaraa te kai ni kamaiu; e karewe teuana ao are teuana e mangingi.\n\n16 Mangaia ae e anga te inaomata te Uea ae te Atua nakon te aomata bwa e na kona ni mwakuri i bon irouna. Mangaia ae e aki kona te aomata ni mwakuri i bon irouna ma ti ngkana e kairaki iroun te kai ni kamaiu ke te kai are tabu.\n\n17 Ao ngai ae Riaai n aron bwaai ake I a tia ni wareki, I a katautaua bwa a na anera te Atua temanna, n aron are e a tia ni koreaki, e a bwaka mai karawa; man riki bwa te riaboro, ngkai e karaoi bwaai aika e taku te Atua bwa a buakaka\n\n18 Ao ngkai e a tia ni bwaka mai karawa ao e na karawawataki n aki toki, e ukoukora naba karawawatakiia aomata. Mangaia are e taku nakon Nei Ewa, eng, n rabwatana ae te naeta, are te riaboro, are bon taman taian kewe ni kabane, ao e taku: Kana uaan te kai are e tabuaki, ao ko na aki maamate, ma ko na riki n aiaron te Atua, n ataa ae raoiroi ma ae buakaka.\n\n19 Ao ngke e tia Atam ma Ewa ni kana uaan te kai are e tabuaki ao a kanakoaki man te nne n aroka are Eten, ao n ribana aontano.\n\n20 Ao a karikiia natiia; eng, aika utun te aonaba ni kabuta.\n\n21 Ao a na kananauaki aia bong natiia aomata, n aron nanon te Atua, bwa a aonga n rairinanoia ngkai a maiu n rabwata; mangaia ae e na reke maiuia aio bwa te tai ni kataaki, ao e a kananauaki maiuia, n aron nanon taian tua ake e anga te Uea ae te Atua nakoia natiia aomata. Bwa e anga ana tua ae a riai n rairinanoia aomata ni kabane; bwa e a tia ni kaotia nakoia aomata ni kabane ae a bane ni bua, ibukin riaoan te tua irouia aia karo.\n\n22 Ao ngkai, nooria, ngke arona bwa e aki bure Atam ao e na bon aki bwaka, ma e na bon tiku naba n te nne n aroka are Eten. Ao a na bon tiku n aroia bwaai ni kabane ma ngke a moan karikaki; ao a na teimatoa n aroia akekei n aki toki, ao a na akea tokiia.\n\n23 Ao a na akea natiia; ao a na teimatoa n aroia n aki ataibwai, n akea te kukurei irouia, bwa a aki ataa te karawawataaki; n aki karaoa ae raoiroi, ngkai a aki ataa te bure.\n\n24 Ma nooria, bwaai ni kabane a bane ni karaoaki ni wanawanan teuare e atai bwaai ni kabane.\n\n25 E bwaka Atam bwa aonga n riki aomata; ao a riki aomata bwa aonga ni karekea te kimwareirei.\n\n26 Ao e na roko te Mesia ni koron bongina, bwa e na kabooia natiia aomata man te bwaka. Ao ngkai a tia ni kabooaki man te bwaka, a na kainaomataki n aki toki, n ataa te raoiroi man te buakaka; bwa a na mwakuri n aron oin nanoia ao n aki kairiraki, ma a na karaoaki mwakuri nakoia, ti man te rekenikai man te tua n te kabanea ni bong ae moan te kakawaki, n aron taian tua ake e a tia n anga te Atua.\n\n27 Mangaia ae a inaomata aomata n aron te maiu n rabwata, ao a tia n anganaki bwaai ni kabane aika a tau ibukiia aomata. Ao a inaomata n rinea te inaomata ao te maiu ae akea tokina, rinanon te Tia Raoi ae korakora ibukiia aomata ni kabane, ke n rinea te tautoronaki ma te mate, n aron ana tautaeka ma mwaakan te riaboro; bwa e ukoukora karawawatakiia aomata ni kabane n ai arona.\n\n28 Ao ngkai natiu, I tangiria bwa kam na onimakina te Tia Raoi ae korakora, ao n ongeaba nakon ana tua aika a korakora; ao ni kakaonimaki nakon ana taeka, ao rinea te maiu ae akea tokina, n aron nanon te Tamnei ae Tabu.\n\n29 Ao n aki rinea te mate are akea tokina, n aron nanon te iriko ma te buakaka are mena i nanona, are e angan tamnein te riaboro te mwaaka n tautaeka, ni kairiko nako moone, bwa e aonga n uea iaom n abanueana.\n\n30 I a tia n taekin taeka aikai nakoimi ni kabane, natiu, ni kabanean bongin katakiu; ao I a tia n rinea te itera ae raoiroi, n aron ana taeka te burabeti. Ao bon akea riki bukin taekinan bwaai aikai ma ti ibukin maiun tamneimi n aki totoki. Amen.\n\n", "2-ne 3": "[center][font_size=26]Mwakoro 3[/font_size][/center]\n\n[i]Iotebwa i Aikubita e nooria Nibwaite i nanon te mii ni burabeti—E taetae ni burabetiia taekan Iotebwa Timiti, te tia mamata ni boong aika kaitira; ao Mote naba, are e na kainaomata Iteraera; ao rokon Ana Boki Moomon. Uakaan ma 588–570 I.K.[/i]\n\n1 Ao ngkai, I a taetae nakoim, Iotebwa, ae au bina. Ko a tia ni bungiaki i nanon te rereua n tain rawawatau; eng, e bungiiko tinam i nanon bongin rawawatau ae moan te korakora.\n\n2 Ao e na katabua te aba aio nakoim te Uea, ae te aba ae moan te kakaawaki, bwa e na riki bwa abam ma abaia kanoam ma tarim, ibukin mwengaraoim n aki toki, ngkana ko teimatoa ni kaawakin ana tua Atuan Iteraera ae Tabu.\n\n3 Ao ngkai, Iotebwa, ae au bina, are I a tia ni karikirakea i nanon te rereua n tain karawawatakiu, e na kakabwaiako te Uea n aki toki, bwa a na aki bane n tiringaki kanoam.\n\n4 Bwa nooria, bon kanoau ngkoe; ao Ngai bon kanoan Iotebwa are e uotaki bwa te bure nako Aikubita. Ao a bon korakora ana berita aika tabu te Uea ake e karaoi nakon Iotebwa.\n\n5 Mangaia ae e nori ni koaua ara bong Iotebwa. Ao e karekea ana berita te Uea, bwa mai buakoia kanoana ao te Uea ae te Atua e na kateirakea te mwanga ae raoiroi nakon te bata are Iteraera; tiaki te Mesia, ma te mwanga are e oteaki, e ngae n anne, a na uringaki n ana berita aika tabu te uea bwa te Mesia e na kaotaki nakoia ni bong aika kaitira, n te mwaaka n tamnei, are n tokina ao a na kitana te ro nakon te ota—eng, n otinako man te ro ae raba ma te tautoronaki nakon te inaomata.\n\n6 Bwa e anga ana koaua Iotebwa ni kangai: E na kateirakeaki te tia mamata iroun te Uea ae Atuau, are e na riki bwa te tia mamata ae rine nakoia kanoau.\n\n7 Eng, e koaua ae e taku Iotebwa: E taku te Uea nakoiu: N na kateirakea te tia mamata ae rine mai buakoia kanoam; ao e na karietataki i buakoia kanoam. Ao N na anganna te tua bwa e na karaoa te mwakuri ibukiia kanoam, aika tarina, ae moan te kakawaki nakoia, ao e na taekin naba nakoia taekan taian berita aika tabu ake I a tia ni karaoi nakoia ami bakatibu.\n\n8 Ao N na anganna te tua bwa akea te mwakuri riki teuana ae e na karaoia, ma ti te mwakuri are N na anganna. Ao N na karikia bwa te aomata ae korakora imatau; bwa e na karaoa au mwakuri.\n\n9 Ao e na korakora n aiaron Mote, are I a tia n taekinna bwa N na kateirakea nakoimi, bwa e na kainaomataia au botanaomata, O te bata are Iteraera.\n\n10 Ao N na kateirakea Mote bwa e na kainaomataia am botanaomata mai aban Aikubita.\n\n11 Bwa N na kateirakea te tia mamata mai buakoia kanoam; ao N anganna te mwaaka bwa e na kona n taekin au taeka nakoia kanoam—ao tiaki ti ibukin taekinan au taeka, e taku te Uea, ma ibukin naba karekean kakoauan au taeka irouia, are e a tia n tataekinaki i buakoia i mwaaina.\n\n12 Mangaia ae a na korea aio kanoam; ao a na koroia naba kanoan Iuta; ao te bwai are e na koreaki irouia kanoam, ma te bwai naba are e na koreaki naba irouia kanoan Iuta, a na botaki n rikirake, are a na kuneaki kaairuan reirei aika a kewe ma itabaraara, ao ni karekea te rau imarenaia kanoam, ao ni karekea nakoia te atatai ibukiia tamaia ni boong aika kaitira, ao te atatai naba ibukin au berita aika tabu, e taku te Uea.\n\n13 Ao man te mamaara e na kakorakoraki, n te bong are e na moanaki iai au mwakuri i buakoia au botanaomata, ao n tokina are ko na manga botaki iai, ngkoe ae te bata are Iteraera, e taku te Uea.\n\n14 Ao e a taetae ni burabeti Iotebwa ni kangai: Taraia, e na kakabwaiaki te tia mamata arei iroun te Uea; naake a kataia ni kamauna a na bon katokaki; bwa e na kakoroaki bukin te tuea aio are I a tia ni karekea mai iroun te Uea, ibukiia kanoau. Nooria, I ataia ni koaua bwa e na kakoroaki bukin te tuea aio;\n\n15 Ao e na titebo arana ma arau; ao e na ingoanaki n aran tamana. Ao e na katotongai; n aron te bwai are e na uotia te Uea rinanon baina, ni mwaakan te Uea e na kairiia au botanaomata nakon te kamaiuaki.\n\n16 Eng, aio ana taetae ni burabeti Iotebwa: I koaua raoi n te bwai aio, n aiaron ataakin naba kanoan te tuea are e karaoaki nakoni Mote; bwa e a tia n taekina aio te Uea nakoiu, N na kakawakiniia kanoam n aki toki.\n\n17 Ao e taekina aio te Uea: N na kateirakea Mote; ao N na anganna te mwaaka i nanon te oko; ao N na anganna te mwaaka ni kona ni koroboki. Ma n aki anganna te rabakau n taetae, are e na kona ni kabwarabwara iai, bwa I aki tangiria bwa e na rang n rabakau ni kabwarabwara. Ma N na koroi nakoina au tua, n oin tabonbaiu; ao N na kateirakea te tia kabwarabwara ibukina.\n\n18 Ao e taku riki nakoiu te Uea: N na kateirakea mai buakoia kanoam; ao N na karikia bwa te tia kabwarabwara ibukina. Ao nooria, Ngai, N na anganna te konabwai ni koroi aia koroboki kanoam, nakoia kanoam; ao kanoam are te tia kabwarabwara e na tataekinna.\n\n19 Ao taeka ake e na koroi, bon taeka aika a katauaki ni wanawanau bwa a na nakoia kanoam. Ao a na taekinaki n aiaron ae a takaruaea kanoam nakoia man te tano; bwa I ataa aia onimaki.\n\n20 Ao a na takarua man te tano; eng, n tataekina te rairannano nakoia tariia, i nanon rooro aika a mwaiti. Ao e na koro bukina bwa e na waaki nako bwanaaia n aiaron beebeten te kai oota n aia taeka.\n\n21 Ibukin aia onimaki, aia taeka a na waaki nako mai wiiu nakoia tariia ake kanoam; ao mamaaran aia taeka N na kakorakorai n aia onimaki, n te aro are a na uringa au berita ae tabu are I a tia ni karaoia nakoia aia bakatibu.\n\n22 Ao ngkai, taraia natiu ae Iotebwa, aio aron ana taetae ni burabeti au bakatibu ni kawai.\n\n23 Mangaia ae ibukin te berita ae tabu aio ko na kakabwaiaki; bwa a na aki tiringaki kanoam, bwa a na ongeaba nakon kanoan te boki.\n\n24 Ao e na teirake temanna ae korakora i buakoia, are e na karaoa ae raoiroi, n aron ana taeka ma ana mwakuri, ao n riki bwa tabon bain te Atua, ma te onimaki ae korakora, ni karaoi bwaai aika a kamiimi, ao ni karaoa te bwai ae korakora imatan te Atua, ibukin kaokan te bata are Iteraera, ao nakoia kanoaia tarim.\n\n25 Ao ngkai, ko na kakabwaiaki ngkoe, ae Iotebwa. Taraia bon te teei ngkoe; mangaia ae ko na ongo n ana taeka tarim ae Nibwaai, ao a na koro bukin bwaai ni kabane ake I a tia n taekin ni kaineti nakoim. Uring ana taeka tamam ae e a kaan matena. Amen.\n\n", "2-ne 4": "[center][font_size=26]Mwakoro 4[/font_size][/center]\n\n[i]E reireinia ao ni kakabwaiaia kanoana Riaai—E mate ao e taunaki—E kukurei Nibwaai n raoiroin te Atua—E onimakina te Uea Nibwaai n aki toki. Uakaan ma 588–570 I.K.[/i]\n\n1 Ao ngkai, Ngai, Nibwaai, I a taetae ni kaineti ma taian taeka ni burabeti ake e taekin tamau, ni kaineti ma Iotebwa, are e uotaki nako Aikubita.\n\n2 Bwa nooria, e koaua ae e taetae ni burabeti ibukiia kanoana ni kabane. Ao a bon aki mwaiti taeka ni burabeti ake a kakawaki riki taekaia nakon taeka ni burabeti ake e koroi. Ao e taetae ni burabeti ni kaineti ma ngaira, ao ibukiia ara roro aika a na roko; ao a koreaki iaon bwaatua aika buraati.\n\n3 Mangaia ae ngke e a toki ana kakarabakau tamau ni kaineti ma taeka ni burabeti ibukin Iotebwa, e weteia natin Reimwan, natina mwaane ao natina aine, ao e taku nakoia: Nooria, natiu mwaane ao aine, aika natin au karimoa, I tangiria bwa kam na ongo au taeka.\n\n4 Bwa e taku ana taeka te Uea ae te Atua: Ngkana kam teimatoa ni kaawakin au tua ao kam na maiu raoi n te aba aio; ma ngkana kam aki kaawakin au tua ao kam na kaakeaki mai matau.\n\n5 Ma Nooria, natiu mwaane ao aine, I aki kona ni mate ni karokoa ae I tia ni kakabwaiaingkami; bwa nooria, I ataia bwa ngkana kam kaikawaki n te aro ae kam riai n iria ao kam na bon aki kitanna.\n\n6 Mangaia are ngkana kam maraia, nooria, N na katokaa au kakabwaia iaomi, bwa e na anaaki te maraia mai iaomi ao e na katukaki iaoia ami kaaro.\n\n7 Mangaia are man au kakabwaia ao e na aki kariaia te Uea ae te Atua bwa kam na mate; mangaia are e na nanoangaingkami ao kanoami n aki toki.\n\n8 Ao e koro bukina bwa ngke e a tia n taetae tamau nakoia natin Reimwan aika mwaane ao aine, ao e tua bwa a na kairaki natin Remuera mwaane ao aine nakoina.\n\n9 Ao e taetae nakoia ni kangai: Nooria, natiu mwaane ao aine, aika natin au kauoman n naati te mwaane; nooria, I katoka iaomi te kakabwaia ae titebo ma are I a tia ni katoka iaoia natin Reimwan mwaane ao aine; mangaia are kam na aki bane n tiringaki; ma n tokina a na kakabwaiaki kanoami.\n\n10 E koro bukina bwa ngke e a tia n taetae nakoia tamau, nooria, e taetae nakoia natin Itimaera mwaane, eng, ao kaain ana utu ni kabane.\n\n11 Ao ngke e a tia n taetae nakoia, ao e taetae nakon Taam, ni kangai: Ko na kakabwaiaki, ma kanoam; bwa kam na abana te aba aio n aiaron tarim ae Nibwaai. Ao a na warekaki kanoam ma kanoana; ao ko na katotonga tarim, ao kanoam a na katotonga kanoana; ao ko na kakabwaiaki ni kabanea bongin maium.\n\n12 Ao e koro bukina bwa ngke e a tia tamau, Riaai, n taetae nakoia kaain ana utu ni kabane, n aron are e namakinna i nanona ma ana kairi Tamnein te Uea are mena i nanona, ao e rootaki rabwatana n te kara. Ao e koro bukina bwa e mate ao e taunaki.\n\n13 Ao e koro bukina bwa e aki maan i mwin matena, ao Reimwan ma Remuera ma natin Itimaera mwaane a un irou ibukin kaetaia iroun te Uea.\n\n14 Bwa Ngai, Nibwaai, are I tia ni katauaki bwa N na taetae nakoia n aron ana taeka; bwa I a tia n taekin bwaai aika a mwaiti nakoia, ao ai arona naba ma tamau, i mwaain matena; a mwaiti mai buakon taeka akanne a koreaki iaon au bwaatua ake tabeua; bwa a mwaiti riki mwakoron rongorongon maiura ake a koreaki iaon au bwaatua ake tabeua.\n\n15 Ao I korei iaoni baikai bwaai ake a kaineti ma tamneiu, ma koroboki aika a tabu. Bwa a mwaiti ake a koreaki iaon bwaatua aika buraati. E kimwareirei tamneiu ni koroboki aika a tabu, ao e iangoi nanou ma te karaurau, ao I koroi ibukin kawanawanaia ao rakaia natiu.\n\n16 Nooria, e kimwareirei tamneiu ni bwaai aika a kaineti ma te Uea; ao e teimatoa nanou n iangoi ma te karaurau bwaai ake I a tia n noori ma n ongo.\n\n17 Ma e ngae ngke e korakora raoiroin te Uea, ngke e kaoti nakoiu ana mwakuri aika korakora ma ni kamiimi, e takarua nanou ni kangai: O te aomata ngai ae e kainanou. Eng, e rawawata nanou ibukin rabwatau; tamneiu e rawawata ibukin au bure.\n\n18 I otabwaniniaki n taiani kariri ao bure aika I kai rootaki iai.\n\n19 Ao ngke I a kani kukurei, ao e tang nanou ibukin au bure; ma e ngae n anne, I ataia bwa antai ae I onimakinna.\n\n20 Bon Atuau riki te tia buokai; e a tia ni kairirai i nanon au tai ni karawawataki i nanon te rereua; ao e a tia ni kamaiuai i nanon te marawa ae nano.\n\n21 E a tia ni kaonai n ana tangira, n te aro are a rootaki iai irikou ni kabane.\n\n22 E a tia ni kamangaoia au kairiribai, n te aro are a ruru imatau.\n\n23 Nooria, e a tia n ongo tangiu n te ngaina, ao e a tia n anganai te ataibwai n te mii ni burabeti n te bong.\n\n24 Ao n te ngaina, I a tia ni kakorakoraai n tataro mwaaka imatana; eng, I a tia ni kanakoa bwanau nako ike rietata; ao a ruo anera ni buokai.\n\n25 Ao iaon bain Tamneina e a tia rabwatau ni uotaki nako aon maunga aika a raka rietaia. Ao a tia matau n noori bwaai aika korakora, eng, aika moan te korakora ibukiia aomata; mangaia are I tuangaki bwa N na aki koroi taekaia.\n\n26 O, ao ngke tao I a tia n noori baika a rangi ni korakora; ao ngkana te Uea, ni karinanoakina nakoia natia aomata, e a tia ni kawariia aomata ma te nanoanga ae bati, e aera ngkai e na rawawata nanou ao e mena tamneiu ni mwaruan te nanokawaki, ao e na bua marurungin rabwatau, ao e na kerikaaki korakorau ibukin karawawatakiu?\n\n27 Ao bukin tera ngkai N na bwaka nakon te bure, ibukin rabwatau? Eng, bukin tera ngkai N na konaaki n te kaririaki, ao ni karekea nnen teuare buakaka inanou bwa e na urua rauu ma ni karawawata tamneiu? Bukin tera ngkai I un irouia au kairiribai?\n\n28 Uti, tamneiu! Tai manga bwaka i nanon te bure. Kimwareirei, O ngkoe nanou, ao tai manga karekea nnen ana kairiribai tamneiu.\n\n29 Tai manga un riki ibukiia au kairiribai. Tai kakerikaka korakorau ibukin karawawatakiu.\n\n30 Kimwareirei, O ngkoe nanou, ao taang nakon te Uea ni kangai: O te Uea, N na neboiko n aki toki; eng, e na kimwareirei tamneiu iroum, Atuau, ae te bwa ibukin kamaiuau.\n\n31 O te Uea, ko kona ni kabooa tamneiu? Ko kona ni kamaiuai mai nanon baia au kairiribai? Ko kona ni karikai bwa N na ruru ni kaotin te bure?\n\n32 Ke a teimatoa ni kainaki mataroan moone imwaiu, ngkai e uruaki nanou ao e raraoma tamneiu! O te Uea, ko na tai kaina mataroan raoiroim imwaiu, bwa I aonga n nakonako ni kawain te mwarua ae rinano, ao bwa I aonga n teimatoa n toua te kawai ae eti!\n\n33 O te Uea, ko kona n otabwaniniai n niniram ae raoiroi! O te Uea, ko kona ni katauraoa kawaiu ni birinako mai irouia au kairiribai! Ko kona ni karaoa kawaiu ae eti imatau! Ko kona n aki kawenea te bwai ni tatanako i mwaain kawaiu—ma ko na kaitiaka kawaiu imwaiu, ao n aki tuka kawaiu, ma ko na tuki kawaia au kairiribai.\n\n34 O te Uea, I a tia n onimakiniko, ao N na onimakiniko n aki toki. N na aki katoka au onimaki iaon te iriko; bwa I ataia bwa e na maraia ane e onimakina te iriko. Eng, e na maraia ane e katokaa ana onimaki iaon te aomata ke e onimakina te korakora mai iroun te aomata.\n\n35 Eng, I ataia bwa e tituaraoi n angaanga te Atua nakoia akana a butiia. Eng, e na anganai Atuau ngkana I bubuti n ae riai; mangaia are N na tabeka bwanaau nakoim; eng, N na tang nakoim, Atuau, ae bwaan au raoiroi. Nooria, e na waerake bwanaau nakoim n aki toki, au bwa ma Atuau ae e aki totoki. Amen.\n\n", "2-ne 5": "[center][font_size=26]Mwakoro 5[/font_size][/center]\n\n[i]A maenako Nibwaite mai irouia Reimwanaite, a kaawakin ana tua Mote, ao a katea te tembora—I bukin aia aki kakoaua, a kaakeaaki Reimwanaite mai matan te Uea, a kamaraiaaki ao a riki bwa taan aki karauia Nibwaite. Uakaan ma 588–559 I.K.[/i]\n\n1 Nooria, e koro bukina bwa Ngai, Nibwaai, I tang nakon te Uea ae Atuau, ibukin uniia tariu.\n\n2 Ma nooria, e rikirake riki uniia irou, n te aro are a kataia n anaa maiu.\n\n3 Eng, a ngurengureakina taekau, ni kangai: E taku tarira are te teei bwa e na tautaeka i aora; ao ti a tia n rinanon kaangaanga ibukina; mangaia ae ti na tiringnga, bwa ti aonga n aki manga karawawataki man ana taeka. Bwa nooria, ti aki tangiria bwa e na riki bwa ara tia tautaeka; bwa bon anne ara bwai, ngaira taari mwaane aika a ikawai riki, te tautaeka iaoia te botanaomata aio.\n\n4 Ngkai I aki koroi iaon bwaatua aikai taeka ni kabane ake a ngurengureakinai iai. Ma I taku bwa e kakawaki ae N na taekinna ae a kataia n anaa maiu.\n\n5 Ao e koro bukina bwa e a kaongoai te Uea, bwa I aonga ngai, Nibwaai, ni kitania ao ni birinako nakon te rereua, ma ake a kan irai.\n\n6 Mangaia are e koro bukina bwa Ngai, Nibwaai, I kairiia kaain au utu, ao Tioram naba ma ana utu, ao Taam, are karimoau ma ana utu, ao Iakobwa ma Iotebwa, ake karimwiu, ao mwaaneu naba, ao aomata ni kabane ake a kan irai. Ao aomata ni kabane ake a kan irai bon ngaia ake a kakoauai ana taeka ni kauring ma ana kaotioti te Atua; mangaia are a ongeaba n au taeka.\n\n7 Ao ti a uoti umwaranrianna ma bwaai ni kabane ake ti kona n anai, ao ti a mwananga i nanon te rereua i nanon te maan ae boong aika a mwaiti. I mwin mwanangara i nanon te rereua i nanon te maan ae boong aika a mwaiti ao ti a katei umwaranrianna.\n\n8 Ao a tangiria au botanaomata bwa ti na arana te tabo arei bwa Nibwaai; mangaia are ti aranna bwa Nibwaai.\n\n9 Ao a booti nanoia aomata ake a irai bwa a na araniia bwa ana botanaomata Nibwaai.\n\n10 Ao ti teimatoa n ongeaba n taian babaire ao taian moti, ma ana tua te Uea iaon bwaai ni kabane, ni kaineti ma ana tua Mote.\n\n11 Ao e mena iroura te Uea; ao ti rikirake ni maiu raoi; bwa ti uniki taian koraa, ao ti tai uaaia aika a mwaiti. Ao ti a moana kaikawakiarake nanai n tibu ma nanai ni kao ao maan n aekaia nako.\n\n12 Ao Ngai, Nibwaai, I uoti taian rongorongo ake a koreaki iaon taian bwaatua aika buraati; ao te booro ke te kambwati, are e katauraoaki ibukin tamau ni bain te Uea, n aron are e a tia ni koreaki.\n\n13 Ao e koro bukina bwa ti a rikirake ni maiu raoi, ao ni karakai mwaitira iaon te aba.\n\n14 Ao Ngai, Nibwaai, I anaa naba ana kabaang Raban, ao ti karaoi kabaang aika mwaiti n ai arona, bwa e a raawa n roko n ekiiranako te botanaomata are e aranaki bwa Reimwanaite ni kamaunaira; bwa I ataa korakoran ribakiu irouia ma natiu ao aomata ni kabane ake aranaki bwa au botanaomata.\n\n15 Ao I reireiniia au botanaomata bwa a na karaoi kateitei, ao ni karaoi bwaai nako man te kai, ao te biti, ao te kaobwa, ao te buraati, ao te biti ae matoatoa, ao te koora, ao te tirewa, ao taano aika a reke biiti mai iai aika kakawaki, aika mwaiti kurikuri.\n\n16 Ao Ngai, Nibwaai, I katea te tembora; ao I a kateia n aiaron ana tembora Toromon, ma akea iai taian atibu aika a kakawaki; ngkai aki kona ni kuneaki iaon te aba, mangaia are e aki kona ni katotonga aron ana tembora Toromon. Ma titebo aron kateana ma ana tembora Toromon; aron mwakuriana e bon rianako tamaroan kateana.\n\n17 Ao e koro bukina bwa Ngai, Nibwaai, I a kairiia au botanaomata bwa a na mwammwakuri, ao ni kabonganai baia.\n\n18 Ao e koro bukina bwa a tangiria bwa N na riki bwa aia uea. Ma Ngai, Nibwaai, I tangiria bwa a na akea aia uea; ma e ngae n anne, I karaoi bwaai ibukiia n aron are iai mwaakau ni karaoi.\n\n19 Ao nooria, a kakoroaki bukin ana taeka te Uea ake e taekin nakoia tariu, ake e taekin ni kaineti nakoia, are N na riki bwa aia tia tautaeka ma aia tia reirei. Mangaia are I a riki bwa aia tia tautaeka ma aia tia reirei, n aron ana tua te Uea, ni karokoa te tai are a na kataia iai n anaa maiu.\n\n20 Mangaia ae e a kakoroaki bukin ana taeka te Uea are e taekinna nakoiu, are e kangai: Ngkana a aki ongeaba nakon am taeka ao a na kaakeaaki mai matan te Uea. Ao nooria, a kaakeaaki mai matana.\n\n21 Ao e karokoa te maraia iaoia, eng te maraia ae kakaiaki ibukin aia bure. Bwa taraia, a kamatoai nanoia ni kaaitara, ao a riki n ai aroia atibu aika matoatoa; mangaia, ae ngkai a mainaina man rianako tamaroaia man kakukurei tarakia, n te aro are a na aki bwaka au botanaomata irouia, ao e a onea kuniia te Uea ae te Atua nakon te kun ae bwatabwata.\n\n22 Ao e taku te Uea ae te Atua: N na karikiia bwa a na kammaira nakoia am botanaomata, ti ngkana a rairinanoia man aia bure.\n\n23 Ao a na maraia akana a kariki ma aia kariki; bwa a na rootaki n te maraia naba aio. Ao e taekinna te Uea, ao e koro bukina.\n\n24 Ao man korakoran te maraia are a taonaki iai, ao a riki bwa aomata aika a taningaroti, a maiubuaka ma ni kamwamwane, ao a ukoukori maan i nanon te rereua ake a kaakang.\n\n25 Ao e taku te Uea ae te Atua nakoiu: A na riki bwa taan aki karauia kanoam, n riki bwa taan kauring ibukiu; ao ngkana a aki uringai, ao n ongeaba nakon au taeka, ao a na aki karauaki ni karokoa mateia.\n\n26 Ao e koro bukina bwa Ngai ae Nibwaai, I a katabuia Iakobwa ma Iotebwa, bwa a na riki bwa ibonga ma taan reirei n abaia au botanaomata.\n\n27 Ao e koro bukina bwa ti maiuakina te kukurei.\n\n28 Ao ai tenibwi te ririki i mwin kitanan Ierutarem.\n\n29 Ao Ngai ae Nibwaai, I a kaawakin rongorongo iaon au bwaatua, aika I a tia ni karaoi, ibukiia au aomata ni karokoa ngkai.\n\n30 Ao e koro bukina bwa e taku te Uea ae te Atua nakoiu: Karaoi bwaatua riki tabeua; ao ko na koroi iaoia bwaai aika a mwaiti aika a raraoi i matau, ibukin kabwaiaia am botanaomata.\n\n31 Mangaia ae Ngai ae Nibwaai, n ongeabau nakon ana tua te Uea, I a nako ni karaoi bwaatua aikai are I a koroi iaoia bwaai aikai.\n\n32 Ao I a koroi bwaai aika a kakukurei imatan te Atua. Ao ngkana a kukurei au botanaomata n ana bwai te Atua ao a na kukurei ni bwaai aika I a tia ni koroi iaon taian bwaatua aikai.\n\n33 Ao ngkana au aomata a kan ataa riki bwaninin rongorongoia ao a riai ni wareki au bwaatua ake tabeua.\n\n34 Ao I a kan taekinna bwa ai abwi te ririki n nako, ao e a tia ni moanaki te buaka ma te itabaraara imarenau ma tariu.\n\n", "2-ne 6": "[center][font_size=26]Mwakoro 6[/font_size][/center]\n\n[i]Iakobwa e karakina rongorongoia Iutaia: Rekeia irouia I-Bwaburonia ao okia; ana mwakuri ma taurakin Atuan Iteraera ae Tabu; te buoka are e reke mai irouia Tientaire; ao manga kaokaia Iutaia ni boong aika kaitira ngkana a kakoaua te Mesia. Uakaan ma 599–545 I.K.[/i]\n\n1 Ana taeka Iakobwa, ae tarin Nibwaai, ake e taekin nakoia ana botanaomata Nibwaai:\n\n2 Taraia tariu aika kam tangiraki, I a tia Ngai ae Iakobwa, n rineaki iroun te Atua ma ni katabuaki n aron ana botaki ae tabu, ma ni katabuaki iroun tariu ae Nibwaai, are kam a tia ni karinea n aiaron te uea ke te tia kamanomano ao bon ngaia are kam onimakinna n teimatoan te rau, taraia kam ataia bwa I a tia n taekin bwaai aika a mwaiti nakoimi.\n\n3 E ngae n anne ao I a manga taetae riki nakoimi; bwa I tabeaianga ibukin maiun tamneimi. Eng, e korakora tabeaiangau ibukimi; ao kam ataia i bon iroumi bwa e teimatoa aio. Bwa I a tia n taetae nakoimi ma te taotaonakinnano ae korakora; ao I a tia n reiakin ana taeka tamau nakoimi; ao I a tia n taekin nakoimi bwaai ni kabane ake a tia ni koreaki man moan karikan te aonaba.\n\n4 Ao ngkai, taraia, N nang taekin nakoimi bwaai ngkai, ma aika a na roko; mangaia ae N na wareki nakoimi ana taeka Itaia. Ao taeka aikai aika e tangiria tariu bwa N na taekin nakoimi. Ao I taetae nakoimi ibukin maiumi, bwa kam aonga n reiakina ao ni kamimitonga aran te Atua.\n\n5 Ao ngkai, taeka aika N nang taekin aika e a tia n taekin Itaia ibukiia kaain te bata are Iteraera; mangaia ae a bon kaineti naba nakoimi, bwa bon kaain te bata are Iteraera ngkami. Ao a mwaiti bwaai ake e tia n taekin Itaia aika a kona ni kabonganaki iroumi, ngkai kaain te bata are Iteraera ngkami.\n\n6 Ao ngkai, aikai taian taeka: Ao e taku te Uea ae te Atua: Taraia, N na tabeka baiu nakoia Tientaire ma ni kaota au buraeki bwa a na nooria aomata; ao a na uotia natimi mwaane i nanon baia, ao natimi aine a na uotaki iaon angaia.\n\n7 Ao a na riki taian uea n ai aroia taama nakoimi, ao aia uea aine n ai aroia tiina nakoimi; ane a na bobaraaki nakoimi ni katoma ubuia ma aontano, ao n newea te bubu are mena iaon waemi; ao kam na ataia bwa bon Ngai te Uea; bwa a na aki maamaa akana tataningai.\n\n8 Ao ngkai, Ngai ae Iakobwa, N nang taetae ni kaineti ma taeka aikai. Bwa taraia, e a tia te Uea ni kaotia nakoiu bwa naake a mena i Ierutarem are ti roko mai iai a tia n tiringaki man uotaki nako n tautoronaki.\n\n9 E ngae n anne ao e a tia te Uea ni kaotia nakoiu bwa ae a na manga kaokaki. Ao e a tia ni kaotia naba nakoiu ae e na kaoti te Uea ae te Atua, are Atuan Iteraera ae Tabu, n rabwata nakoia; ao ngke e a tia ni kaota rabwatana nakoia ao a na kataerea man tauria, n aron ana taeka te anera ake e taekin nakoiu.\n\n10 Ao ngke a tia ni kamatoai nanoia ma n kamoamoa ni kaitaraa Atuan Iteraera ae Tabu, taraia, e na roko korakoran ana moti Atuan Iteraera ae Tabu iaoia. Ao e na roko te bong are a na katuaeaki ma ni karawawataki iai.\n\n11 Mangaia ae a na maiu n tiotio, n aron are taekinna te anera, a mwaiti aika a na kakorakaiaki rabwataia, ma a na aki kariaia bwa a na mate, ibukin aia tataro aika a kakaonimaki; a na kamaenakoaki, kataereaki, ma n ribaki; ma e ngae n anne, ao e na nanoangaia te Uea, ao e na reke irouia taekan aia Tia Kaboia, ao a na manga botaki n aban rikiia.\n\n12 Ao a na kakabwaiaki Tientaire ake a tia ni koreaki rongorongoia irouia burabeti; bwa taraia, bwa ngkana a rairinanoia ao n aki kaitaraa Tion, ao a aki botaki i nanon te ekaretia are korakora man ribaki, ao a na kamaiuaki; bwa e na kakoroi bukin ana berita aika tabu te Uea ae te Atua ake e a tia ni karaoi nakoia natina; ao a bane n tia ni koreaki taekan bwaai aikai iroun te burabeti.\n\n13 Mangaia ae aomata ake a buakana Tion aika ana aomata i nanon te berita ae tabu te Uea a na newea te bubu are toka iaon waeia; ao a na aki maamaa ana aomata te Uea. Bwa ana botanaomata te Uea bon aomata ake a tataningaia; bwa a na tataninga rokon te Mesia.\n\n14 Ao taraia, n aron ana taeka te burabeti, e na manga waaki te Mesia te kauatai ni kamaiuia mangaia ae e na kaoti nakoia n te mwaaka ao te mimitong ae korakora, ni kamaunaia aia kairiribai, n te bong are a na kakoaua iai; ao a na akea are a na tiringaki are a kakoaua.\n\n15 Ao aomata ake a aki kakoua a na kamaunaaki, n te ai, ao te angibuaka, mwaingingin te aonaba, n te tiritiri, ao n te aoraki, ao n te rongo. Ao a na ataia ae te Uea bon te Atua, ae Atuan Iteraera ae Tabu.\n\n16 Bwa e koaua ae a na kamaiuaki aika a kaeaki mai irouia aika korakora, ke ni kainaomataki ae eti tautoronakina i aan te tua?\n\n17 Ma e taku te Uea: a na bon anaaki naba aika a tautoronaki iroun ae korakora, ao a na kamaiuaki aika a kakioaki irouia aika a buakaka; bwa e na kainaomataia ana aomata i nanon te berita ae tabu te Atua ae Moan te Korakora. Bwa e taku te Uea: N na kaitaraa ane e kaaitarako—\n\n18 Ao N na kamwarakeia akana a bwainikiriniko n oin irikoia; ao a na manging n oin raraaia n aiaron te wain ae karewe; ao a na ataia aomata ni kabane bwa Ngai te Uea bon am Tia Kamaiu ao am Tia Kabomwi, ae Atuan Iakobwa ae Korakora.\n\n", "2-ne 7": "[center][font_size=26]Mwakoro 7[/font_size][/center]\n\n[i]Iakobwa e reitanako ana wareware man Itaia: E taekina te Mesia Itaia—E na taetae te Mesia n aiaron te aomata ae wanawana—E na anga nukana nakoia ake a na kataerea—E na aki kamamaeaki—Kabootaua ma Itaia 50. Uakaan ma 559–545 I.K.[/i]\n\n1 Eng, bwa e taku te Uea: I a tia ni kararoako, I a tia ni kanakoko n aki toki? Bwa e taku te Uea: E ngaara beeban rauren tinam? Antai are I a tia ni kanakoko nakoina, ke antai mai buakoia taan kataarau are I a tia ni kabooko nako nakoia? Eng, antai are I a tia ni kabooko nako nakoina? Taraia, ko a bon tia ni kabooko nako n oin am buakaka, ao e a kairaki nako tinam ibukin riaoan tua iroum.\n\n2 Mangaia ae ngke I roko ao bon akea te aomata; ngke I weewete, eng, ao bon akea are e na kaeka. O te bata are Iteraera, e a tia ni kakimototoaki baiu n te aro are I aki kona ni kabooko, ke ai akea mwaakau ni kamaiu? Taraia ni bwanaau ao I kona ni kamwaua taari, I kona n onea aia karaanga nakon taian rereua ao a na mwaung aia ika ngkai akea te ran, ao a na mate ibukin te taka.\n\n3 I rabuna karawa n te roo, ao ni karika te kunnikai ae raerobwa n ruamwiin karawa.\n\n4 E a tia te Uea ae te Atua n anganai te newe ae wanawana, ao I rabakau ni katea au taetae n taina ae riai nakoim, O te bata are Iteraera. Ngkana kam a kua ao e na kautingkami ni katoa ingabong. Ao e na kauki taningau n aiaron te aomata ae wanawana.\n\n5 E a tia ni kauki taningau te Uea ae te Atua, ao I aki kaitaraa, ke n tannako mai irouna.\n\n6 I tannako mai iroun te tia kataere, ao n anga tabau nakoia ake a kouta irau. I aki karaba matau mai irouia ake a kamamaeai ke ni bawareai.\n\n7 Bwa e na bon buokai te Uea ae te Atua, mangaia ae e na bon aki kamamaeaki. Mangaia ae I a tia ni kamatoa ubu n aiaron te atibu ae matoatoa, ao I ataia bwa N na bon aki maamaa.\n\n8 Ao e kaan te Uea, ao e na kaotia bwa I eti. Antai ae e na kauntaeka ma ngai? Ti tei ni botaki. Antai au kairiribai? Ke nakomai nako rarikiu, ao N na oroia ni korakoran wiiu.\n\n9 Bwa e na buokai te Uea ae te Atua. Ao aomata ni kabane ake a katuaeai, taraia, a na bane n riki n aiaron taian kunnikai aika a mane, ao a na kanaki iroun te koa.\n\n10 Antai mai buakomi ae maaka te Uea, ae e ongeaba n ana taeka ana toro, ae e nakonako i nanon te roo n akea ana taura?\n\n11 Taraia ngkami ni kabane aika a kaura te ai, aika kam otabwaniningkami n te mwaakaro, kam na nakonako i nanon ami ai ma mwaakaro ake kam a tia ni kaurai. Aio are kam na karekea mai irou—kam na wene i nanon te rawawata.\n\n", "2-ne 8": "[center][font_size=26]Mwakoro 8[/font_size][/center]\n\n[i]Iakobwa e reitanako ana wareware man Itaia: E na mwanea Tion te Uea ni boong aika kaitira ao e na boota Iteraera—A na nakon Tion aika a tia ni kabooaki ma te kimwareirei ae korakora—Kabootaua ma Itaia 51 ao 52:1–2. Uakaan ma 559–545 I.K.[/i]\n\n1 Ongo n au taeka, ngkami aika kam tangira te raoiroi. Taraa aon te bwa are kam koreaki mai iai, ao te rua are kam kenaki mai iai.\n\n2 Taraa Aberaam, ae tamami, ao Taara, ae ngaia are e karikingkami; bwa I rineia n ti ngaia, ao I kakabwaiaia.\n\n3 Bwa e na mwanea Tion te Uea, e na mwanei ni kabane ana tabo aika a tia n uruaki; ao e na karika ana rereua n aiaron Eten, ao ana rereua naba n aiaron ana onaroka te Uea. E na kuneaki te kimwareirei ma te kukurei iai te kaaitau ao te anene ni kukurei.\n\n4 Ongo n au taeka au botanaomata; ao kauki taningami nakoiu, O ngkoe ae abau; bwa e na reke te tua mai irou, ao N na karika au moti bwa te oota are e nooria au botanaomata.\n\n5 E kaan au raoiroi; e a waaki nako au kamaiu, ao e na motiki taekaia aomata baiu. A na kaantaningaai atimwakoro nako, ao a na onimakina baiu.\n\n6 Euti matami nako karawa, ao noora te aonaba are i aana; bwa a na mauna karawa n aiaron te bubu, ao e na riki te aonaba n aiaron te kunnikai ae mane; ao a na mate aomata ake a maeka iaona n aekakina. Ma e na teimatoa au kamaiu n aki toki, ao e na bon aki kamaunaki au raoiroi.\n\n7 Ongo n au taeka, ngkami aika kam ataa te raoiroi, aika aomata ake I a tia ni koroi au tua inanoia, kam na tai maaka kamamaeakimi irouia aomata, ke ni maaka aia tataboraa.\n\n8 Bwa ane a na kanaki iroun te koa n aiaron te kunnikai, ao a na kanaki iroun te mwata n aiaron kunin te tiibu. Ma e na teimatoa au raoiroi n aki toki, ao e na waaki au kamaiu man te rooro teuana nakon te roro teuana.\n\n9 Uti! Uti! Karekea korakorami, O ngkoe ae bain te Uea; uti n aiaron boong ake ngkoa. Tiaki ngkoe are e korea Raba, ma ni kaikoaka te raakon?\n\n10 Tiaki ngkoe are e kamwaua taari, ae te marawa ae nano; are e a tia ni karika aon taari bwa a na kona n nakonako iaona aomata ake ko a tia ni kamaiuia?\n\n11 Mangaia ae a na manga oki ake a tia ni kabooaki iroun te Uea, n oki ma te anene nakon Tion; ao e na toka iaon atuuia te kimwareirei ae tabu n aki totoki; ao e na reke irouia te kukurei ma te kimwareirei; ao e na kitania te rawawata ma te tangiroaa.\n\n12 Bon Ngai teuarei; eng, boni Ngai ae mwaneiko. Taraia, antai ngkoe are ko na maaka te aomata, are e maamate, ae natin te aomata, ae titebo maiuna ma te uteute?\n\n13 Ao ko na mwaninga taekan te Uea are e karikiko, are e a tia ni takina karawa, ao ni karika aan te aonaba, ao ko a tia ni maaku ni katoa bong, ni maaka unin te tia kaaitarako, n aiaron are e a tauraoi n tiringko? Ao e ngaa unin te tia kaaitarako?\n\n14 E aki maan ao e na kabwaraki te bure n te tabo ae raroa, bwa e aki kona ni mate n tain kabureana, bwa e aki kona ni bua kanana te kariki.\n\n15 Ma bon Ngai te Uea ae Atuam, ae kona ni katakaruai naon marawa; arau bon aia Uea Taanga ni Buaka.\n\n16 Ao I a tia ni karin taeka i nanon wiim, ao I a tia ni kamanoko i aan nuun baiu, bwa I aonga ni kariki itoi i karawa ao ni karika te aonaba, ao ni kangai nakon Tion: Taraia, ngkami aika au botanaomata.\n\n17 Uti, uti, teirake, O ngkoe ae Ierutarem, are e tia ni moi ni bain te Uea ni mwangkon unna—ko a tia n nima mantoan te mooi man te mwangko ni bebeei ni kabaabanea raoi—\n\n18 Ao akea mai buakoia natina mwaane ae e kona ni kairia; ke n taua baina mai buakoia natina ni kabane ake e a tia ni kaikawaia.\n\n19 A na nakoim natim aika uoman, aika a na nanoangaiko—aron kararoam ma uruakam, ao te rongo ao kabaang—ao antai are N na kabeebeteko rinanona?\n\n20 A tia ni kiro natim ni kabane, ma ti aika uoman aika a tuai; a wene ni moan taian kawai; n aiaron te kao te mwaane ae bae i nanon te karaun, ao a onrake nanoia n unin te Uea, te boaaki iroun te Atuam.\n\n21 Mangaia ae ongo aio, ngkoe ae ko karawawataki, ma ni manging, ao tiaki n te wain:\n\n22 E taku am Uea, te Uea ma Atuam e taetae ibukiia ana botanaomata; taraia, I a tia n anaa mai nanon baim te mwangko ni bebeei, ma mantoan mangkon uniu; ko na tai manga mooi riki ma iai.\n\n23 Bwa N na anganiia ake a karawawatako; ake a tia n taku nakon tamneim: Bobaraaki, bwa ti aonga n toubekaiko—ao ko a tia ni kawenea rabwatam i aontano ao n riki bwa te kawai are a na nakonako i aona.\n\n24 Uti, uti, karekea korakoram, O ngkoe ae Tion; karin kunnikaim aika a tamaroa, O ngkoe ae Ierutarem, te kaawa ae tabu; bwa mangkai ao a na akea ae e kona n rin iroum are e tuai ni korotobibiaki man aki itiaki.\n\n25 Ioioa te bubu mai iaom; teirake, ao tekateka, O ngkoe ae Ierutarem; kabwarako man te tautaekanaki; O ngkoe te bure ae natin Tion te aine.\n\n", "2-ne 9": "[center][font_size=26]Mwakoro 9[/font_size][/center]\n\n[i]E kabwarabwara Iakobwa bwa a na botaki Iutaia n abaia ni berita—E na kamaiuaki te aomata man te Bwaka rinanon Te mwakuri ni Kamaiu—A na teirake rabwataia maate man ruanmateia, ao a na roko tamneia mai moone ao man te bwaretaiti—A na motikaki taekaia—Te Mwakuri ni Kamaiu e kamaiu man te mate, moone, te riaboro, ao te karawawataki ae e aki totoki—A na kamaiuaki aika a raoiroi n uean te Atua—A karaoaki tuua ibukin taian bure—Te tia tara te mataroa bon Atuan Iteraera ae Tabu. Uakaan ma 559–545 I.K.[/i]\n\n1 Ao ngkai tariu aika kam tangiraki, I a tia ni wareki bwaai aikai bwa kam aonga n atai bwaai aika kaineti ma ana berita aika tabu te Uea are e a tia ni karaoia ma te bata are Iteraera—\n\n2 Bwa e a tia n taetae nakoia Iutaia, ni wiia ana burabeti aika a tabu, ma n moan rikin bwaai, man te roro teuana nakon te roro teuana, ni karokoa te tai are a na manga kaokaki iai nakon te ekaretia ae koaua ma ana nanai te Atua; ike a na manga botaki ni mwengaia iaon aban rikiia, ao a na manga tei iaon abaia ni berita ni kabane.\n\n3 Taraia tariu aika kam tangiraki, I a taekin bwaai aikai nakoimi bwa kam aonga ni kimwareirei, ao n euti atuumi n aki toki, ibukin taian kakabwaia aika e na anga te Uea ae te Atua nakoia natimi.\n\n4 Bwa I ataia ae kam a tia ni karaoa te ukeuke ae korakora, angiia mwaitimi, ni kan atai kanoan bwaai aika a na roko; mangaia ae I ataia bwa kam ataia ae e na roko te kara nakon rabwatara, ao ni mate; e ngae n anne ao ti na kona n noora te Atua n rabwatara aikai.\n\n5 Eng, I ataia ae kam ataia bwa e na kaoti n te rabwata nakoia ake a mena i Ierutarem, are ti mwananga mai iai; bwa e riai bwa e na kaoti i buakoia; bwa e riai bwa e na rinanon te maiu n rabwata te Tia Karikibwai n ai aroia aomata, ao ni mate ibukiia aomata ni kabane, bwa aonga ni bane n toro irouna aomata ni kabane.\n\n6 Bwa ngkai e reke te mate nakoia aomata ni kabane, ao bwa e aonga ni kakoroaki bukin ana babaire n nanoanga te Tia Karikibwai ae kakannato, e riai n iai te mwaaka ni mangauti, ao e riai bwa e na reke te mangauti nakoia aomata ni kaitaraa te bwaka; ao e a roko te bwaka ibukin riaoan te tua; ao ngkai e rinanon te bwaka te aomata ao a na teweaki nako mai matan te Uea.\n\n7 Mangaia ae e riai n akea tokin te mwakuri ni kamaiu—ma ngkana iai tokin te mwakuri ni kamaiu ao te rabwata ae mka aio e aki kona ni katoka te aki mka. Mangaia ae te moan motiki taeka are e bwakara te aomata e riai bwa e na tiku n aki totoki. Ao ngkana ngaia anne e na wene te rabwata aio ni mka ao n tamruru n okira te aonaba are e karikaki mai iai, ao n aki mangauti.\n\n8 Ai korakorara wanawanan te Atua, ana nanoanga ma ana akoi! Bwa taraia, ngke arona bwa a na aki mangauti rabwatara ao a na riki tamneira bwa ana toro te anera are bwaka mai matan te Atua ae Akea Tokina, ao n riki bwa te riaboro, n aki mangauti.\n\n9 Ao a na riki tamneira n ai arona, ao ti na riki bwa taian riaboro, ana anera te riaboro, aika a na kararoaaki mai matan te Atua, ao ni maeka ma taman taian kewe, i nanon te korakai, n aiarona; eng, n aiaron te aomata are e kamwaneia ara moan karo, are e onika rabwatana nakon aneran te oota, ao ni kamangaoi nanoia natiia aomata bwa a na riki bwa koraki n tiritiri ao ni karaoi botaki ni karaba aika buakaka aika mwakurin te roo.\n\n10 Ai korakora ra ana raoiroi Atuara, are e a tia ni katauraoa te kawai ibukira are ti kona iai ni birinako mai nanon bain te man ae kakamaku aio; eng, te man ae kakamaku anne, te mate ma moone, are I aranna bwa maten te rabwata, ao maten naba te tamnei.\n\n11 Ao man te kawai ni kamaiu are e katauraoia Atuara, ae Atuan Iteraera ae Tabu, te mate aio, are I a tia n taekinna, ae te mate n rabwata, e na kainaomataia ana mate; are te mate ae te rua ni mate.\n\n12 Ao te mate are I a tia n taekinna, ae te mate n tamnei, e na kainaomataia ana mate; are te mate n tamnei bon moone; ngaia ae te mate ao moone a na kainaomataia aia mate, ao moone e na kainaomataia tamnei ake e tautoronia, ao te rua ni mate e na kainaomataia rabwata ake e tautoronia, ao a na manga ikotaki rabwataia ma tamneia aomata n riki bwa ti teuana; ao e na riki aio rinanon mwaakan te mangauti are mwaakan Atuan Iteraera ae Tabu.\n\n13 O ai korakora ra ana babaire Atuara! Bwa irarikin aei ao ana bwaretaiti te Atua e na kainaomataia tamneia aika a raoiroi, ao te rua ni mate e na kainaomataia rabwataia aika a raoiroi; ao a na manga ikotaki te tamnei ma te rabwata n ti teuana, aomata ni kabane a na riki n aki mka, ao a na aki maamate, ao n riki bwa tamnei aika a maiu, n reke irouia te wanawana ae n ai arora aika iai rabwatara, ma e na kakororaoaki raoi wanawanara.\n\n14 Ngaia ae ti na karekea te atatai ae kororaoi n ara bure, ni kabane, ma ara aki itiaki ma ara bebeekan; ao aika a raoiroi a na karekea te atatai ae kororaoi n aia kimwareirei, ao raoiroia ni kunnikaiaki n te itiaki, eng, n te ninira ae e raoiroi.\n\n15 Ao e na koro bukina bwa ngke a tia aomata ni kabane n rinanon te moani mate nakon te maiu, n te maiu n aki maamate, ao a na tei i matan ana kai n toka ni motikitaeka Atuan Iteraera ae Tabu; ao e na karaoaki te motikitaeka, ao a na motikaki taekaia n aron ana motikitaeka ae tabu te Atua.\n\n16 Ao e koaua n aron ae maiu te Uea, n aron are e a tia n taekinna te Uea ae te Atua, ao bon ana taeka ae akea tokina, ae aki kona ni bua, bwa a teimatoa n raoiroi ake a tia n raoiroi, ao aika a kammaira a na teimatoa ni kammaira; ngaia ae aomata aika a kammaira bon te riaboro ma ana anera; ao a na nako nakon te ai ae aki totoki; are e a tia ni katauraoaki ibukiia; ao karawawataaia aiaron te nei n ai, ao te burimton are e waerake urana n aki totoki ao akea tokina.\n\n17 O ai korakorara ao ai motiraoira Atuara! Bwa e kakoroi bukin ana taeka, aika a tia n otinako mai wiina, ao a na kakoroaki bukin ana tua.\n\n18 Ma taraia, ngkami aika a raoiroi, ana aomata aika itiaki Atuan Iteraera ae Tabu, aika a kakoaua Atuan Iteraera ae Tabu, aika a tia n teimatoa n rinanon te bwainikirinaki man te aonaba, ao n aki ongea te kamamaeaki iai, e na reke irouia uean te Atua, are e a tia ni katauraoaki ibukiia man moan karikan te aonaba, ao kimwareireia e na onrake n aki toki.\n\n19 O ai korakora ra ana nanoanga Atuara, ae Atuan Iteraera ae Tabu! Bwa e kamaiuia ana aomata aika a itiaki mai iroun te man ae kakamaku ae te riaboro, ao te mate, ao moone, ao te nei n ai, ao te burimton ae te kammarakaki n aki totoki.\n\n20 O ai korakora ra tabun Atuara! Bwa e atai bwaai ni kabane, ao bon akea te bwai ae e aki ataa taekana.\n\n21 Ao e a roko nakon te aonaba bwa e na kamaiuia aomata ni kabane ake a ongo ni bwanaana; bwa taraia, e a tia ni kammarakaki ibukiia aomata ni kabane, eng, ni marakiia bwaai ni kabane aika a maiu, n ai aroia mwaane, aine, ma ataei, aika kaain ana utu Atam.\n\n22 Ao e karaoa aio bwa e aonga ni kona n reke te mangauti nakoia aomata ni kabane, bwa aonga n tei aomata ni kabane i matana n te bong ni motikitaeka ae korakora.\n\n23 Ao e tuatua nakoia aomata ni kabane bwa a na rairinanoia, ao a na bwabetitoaki n arana, ao ni karekea i nanoia te onimaki ae kororaoi iroun Atuan Iteraera ae Tabu, bwa ngkana a aki ao a na aki kona ni kamaiuaki nako nanon uean te Atua.\n\n24 Ao ngkana a aki kan rairinanoia ma ni karekea kakoauan arana, ma ni bwabetitoaki n arana, ao n teimatoa ni karokoa te toki, ao a na kabuakakaaki; bwa e a tia n taekina aio te Uea ae te Atua, ae Atuan Iteraera ae Tabu.\n\n25 Mangaia ae e a tia n anga te tua; ao ike akea te tua are e taekinaki ao a na akea naba te rekenikai; ao ngkana akea te rekenikai ao a na akea naba te kabuakakaaki; ao ngkana akea te kabuakakaaki ao e na mena ana nanoanga Atuan Iteraera ae Tabu i aoia, ibukin te mwakuri ni kamaiu; bwa a kainaomataaki man te mwaaka are mai irouna.\n\n26 Bwa te mwakuri ni kamaiu e kanakoraoa nanon ana motiraoi iaoia ake a tuai n anganaki te tua, bwa a na kamaiuaki man te man ae kakamaku, te mate ao moone, ao te riaboro, ao te nei n ai ma te burimton, ao te kammarakaki n aki totoki; ao a na kaokaki nakon te Atua are e anganiia te ikeike, ae Atuan Iteraera ae Tabu.\n\n27 Ma e na reke kain ane e a tia n anganaki te tua, eng, ane iai i nanona ana tua te Atua ni kabane, n ai arora, ao e aki ongeaba nako iai, ao e kabanebuaka bongin kataakina, bwa e na kananoanga arona!\n\n28 O ana babaire ni kamwamwane teuare buakaka! O aia kamoamoa, ma mamaaraia ao burababaia aomata! Ngkana iai rabakauia ao a taku bwa a rangi ni wanawana, ao a aki kan ongo n ana taeka n reirei te Atua, ao a kaaki taekana, n taku bwa a ataa taekana i bon irouia, mangaia ae te baba wanawanaia ao akea te raka are a na karekea mai iai. Ao a na mate.\n\n29 Ma e raoiroi te ataibwai ngkana a ongo n ana reirei te Atua.\n\n30 Ma e na reke kaiia akana a kaubwai, aika a kaubwai ni kaubwain te aonaba. Bwa ngkai a kaubwai ao a ribaia aika a kainnano, ao a bwainikirinia aika a nimamannei, ao a memena nanoia iaon kaubwaia; mangaia ae kaubwaia bon atuaia. Ao taraia, e na mauna kaubwaia ma ngaia.\n\n31 Ao e na reke kaiia akana a bonotaninga ma n aki kan ongo taeka; bwa a na mate.\n\n32 E na reke kaiia akana a mataki aika a rawa n nooraba; bwa a na mate naba.\n\n33 E na reke kaiia akana a aki korotobibiaki i nanoia, bwa ataakin aia bure e na tiringia n te kabanea ni bong.\n\n34 E na reke kain te tia kewe, bwa e na teweaki nako moone.\n\n35 E na reke kain te tia tiriaomata are e tiritiri n oin nanona, bwa e na mate.\n\n36 A na reke kaiia kabekaau, bwa a na teweaki nako moone.\n\n37 Eng, e na reke kaiia akana taromauri bouananti, bwa e kukurei irouia te riaboro are e mena i aoia riaboro ni kabane.\n\n38 Ao, ni kakimototoa, e na reke te maraia nakoia ake a bane ni mate i nanon aia bure; bwa a na okira te Atua, ma n noora matana, ao a na tiku n aroia ni bure.\n\n39 O tariu, aika kam tangiraki, uringa buakakan te bure nakon te Atua ae Tabu, ao buakakan naba te bwaka nakon ana kariri te tia kamwane. Uringnga, te nano ni bwain te aonaba bon te mate ao te nano ni bwain te tamnei, bon te maiu are akea tokina.\n\n40 O tariu, aika kam tangiraki, ongo n au taeka. Uringa korakoran Atuan Iteraera ae Tabu. Kam na tai taku bwa I a tia n taekin bwaai aika a matoatoa nakoimi; bwa ngkana kam karaoia, ao kam na kabuakaka te koaua; bwa I a tia n taekin ana taeka are E karikingkami. I ataia bwa a matoatoa taekan te koaua nakoia aomata ni kabane aika a aki itiaki; ma aomata aika a raoiroi a aki maaku, bwa a tangira te koaua ao a aki kamwaieieaki mai iai.\n\n41 O ngaia ae tariu aika kam tangiraki, nakomai nakon te Uea, te Atua ae Tabu. Uringnga bwa kawaina a raoiroi. Taraia, te kawai ibukiia aomata, e wariki, ma e wene raoi n eti i matana, ao te tia taraa te mataroa bon Atuan Iteraera ae Tabu; ao akea te toro ae kamwakuria ikekei; ao akea riki te kawai nako iai ma ti rinanon te mataroa; bwa e aki kona ni mwaamwanaaki, bwa te Uea ae te Atua arana.\n\n42 Bwa ane karebwerebwe ao e na kaukia nakoina; iai aika a wanawana, ma aika a rabakau, ma aika a kaubwai, ma aika a kamoamoa ibukin rabakauia, ma wanawanaia, ma kaubwaia—eng, bon aomata aikai aika e ribaia; ao ngkana a aki kaaki bwaai aikai, man iangoia bwa aomata aika baba imatan te Atua, ao ni karinanoia, ao e na aki kaukia nakoia.\n\n43 Ma a na karabaki aia bwai aika a wanawana ma aika a motiraoi mai irouia n aki toki—eng, ae te kukurei are e a tia ni katauraoaki ibukiia aomata aika itiaki.\n\n44 O tariu, aika kam tangiraki, uring au taeka. Taraia, I buuti kunnikaiu, ao I ioioi i matami; I tataro nakon te Atua are te tia kamaiuai bwa e na taraai ni matana aika e kona n noori iai bwaai ni kabane; mangaia ae kam na ataia bwa n te kabanea ni bong, are a na bane ni motikaki iai taekaia aomata n aron aia mwakuri, ae e a tia ni kakoaua Atuan Iteraera ae I a tia n ioioi nako ami bure man tamneiu, ao I tei i nanon te oota i matana, ao ni mwaawa man raraami.\n\n45 O, tariu aika kam tangiraki, kitan ami bure; ioi nako ana taurekereke te aomata are kan kabaeingkami ni kamatoatoa; nakomai nakon te Atua are ngaia te bwaa ibukin kamaiuakimi.\n\n46 Katauraoi tamneimi nakon te bong are e mimitong are e karaoaki iai te motiraoi nakoia aika a raoiroi, are te bong ni motikitaeka, bwa kam na aki keanako ma te maaku ae korakora; bwa kam aonga n aki uring bwaninin raoi ami bure aika a kakamaku, ao n tauaki nanomi nakon te kan takaruaea: E tabu, e tabu aron am motikitaeka, O te Uea ae te Atua ae Moan te Mwaaka—bwa I ataa au bure; I a tia n riaon nakon am tua, ao riaon tua irou bon au bure; ao I a tia n reke iroun te riaboro, ao I a riki bwa konana ngai ni karawawatakina ae korakora.\n\n47 Ma taraia, tariu, e riai bwa N na kautingkami nakon korakoran kakamakun koauan bwaai aikai? E riai bwa N na karawawatai tamneimi ngkana a itiaki ami kaantaninga? E riai bwa N na karawawata au taeka nakoimi n aron korakoran te koaua ngkana kam kainaomataki man te bure?\n\n48 Taraia, ngke arona bwa kam tabu ao N na taekin bwaai aika a tabu nakoimi; ma ngkai kam aki tabu, ao kam onimakinai bwa te tia reirei ngai, ao e riai bwa N na reiakin nakoimi mwiin ami bure.\n\n49 Taraia, e ribaki te bure iroun tamneiu, ao e kukurei nanou n te raoiroi; ao N na neboa aran te Atua ae tabu.\n\n50 Nakomai, tariu, ni kabane ake a taka, nakomai nakon te ran; ao ane akea ana mwane, nakomai bobwai ao amwarake; eng, nakomai kabooa te wain ao te miriki n akea te mwane ao n akea boona.\n\n51 Mangaia ae tai kabanebuaka te mwane ni bwaai aika akea bonganaia, ke korakoram ni bwaai aika aki kakukureiko. Kakaonimaki n ongeaba nakoiu, ao uring taian taeka aika I a tia n taekin; ao nakomai nakon Atuan Iteraera ae Tabu, ao kanuaiko ni bwaai aika aki kona ni bua, ke ni mka, ao kakukureia tamneim bwa e na marika.\n\n52 Taraia tariu aika kam tangiraki, uring ana taeka Atuami; tataro nakoina n tai nako n te ngaina, ao anga ami kaaitau nakon arana ae tabu n te tairiki. Kakukurei nanomi.\n\n53 Ao kam na nora korakoran ana berita aika a tabu te Uea, ma aron korakoran ruona nakon te aonaba nakoia natia aomata; ao man korakorana, ma ana akoi ma ana nanoanga, ao e a tia ni tuea nakoira bwa a na aki tiringaki ni kabane kanoara, n kaineti ma te rabwata, ma e na kamaiuia; ao n rooro aika a na roko ao a na riki bwa te mwanga ae raoiroi nakon te bata are Iteraera.\n\n54 Ao ngkai, tariu, I kan taekin bwai riki tabeua nakoimi; ma n N na taekin nikiran au taeka nakoimi nakon te ingabong. Amen.\n\n", "2-ne 10": "[center][font_size=26]Mwakoro 10[/font_size][/center]\n\n[i]E kabwarabwara Iakobwa bwa a taura Atuaia iaon te kaibangaki Iutaia—A na kamaenakoaki ni karokoa ae a kakoaua—E na riki Amerika bwa te aba n inaomata are akea te uea ae e na tautaeka iaona—Raoiakiniko ma te Atua ao karekea te kamaiuaki rinanon Ana akoi. Uakaan ma 559–545 I.K.[/i]\n\n1 Ao ngkai, Ngai ae Iakobwa, I a manga taetae riki nakoimi, tariu aika a tangiraki, ni kaineti ma te mwanga ae raoiroi are I a tia ni moan taekinna.\n\n2 Bwa taraia, taian berita ake ti a tia ni karekei a kaineti ma te maiu n rabwata; mangaia ae n aron are e a tia ni kaotaki nakoiu, a mwaiti kanoara aika a na mate n te rabwata ibukin akean aia koaua, ma e ngae n anne, ao e na nanoangaia aika a mwaiti te Atua; ao natira a na manga kamaiuaki, bwa a na reke irouia te atatai ni koaua ibukin aia Tia Kaboia.\n\n3 Mangaia ae n aron are I a tia n taekinna nakoimi, e bon riai Kristo—bwa aio te ara are I a tia n anganaki iroun te anera n te kabanea n tairiki—bwa e na kaoti i buakoia Iutaia, i buakoia ake e moamoa riki buakakaia n te aonaba; ao a na tauria iaon te kaibangaki—bwa e ataia Atuara bwa bon ti aio te kawai, ao bon akea riki te aba teuana iaon te aonaba ae kan taura Atuaia.\n\n4 Bwa ngke arona bwa a karaoaki taian kakai aika a korakora n aaba riki ake tabeua ao a na tia n rairinanoia, ao n ataia bwa bon ngaia Atuaia.\n\n5 Ma ngkai e korakora te waki ibukin nakoanibonga aika kewe ma te buakaka, ake a mena i Ierutarem a kamoamoa nakoina, bwa e aonga n tauraki.\n\n6 Mangaia ae ngkai e korakora aia bure, ao e na riki nakoia te uruaki, te rongo, aoraki aika kamamate, ao te tiritiri; ao aomata ake a aki mate a na kamaenakoaki nakon aaba aika kakaokoro.\n\n7 Ma taraia, e taku te Uea ae te Atua: Ngkana e roko te bong are a na kakoauaai iai ae bon Ngai te Kristo, ao ngkanne I a tia ni karaoa au berita ae tabu ma tamaia are ana botaki n te iriko, iaon te aonaba, iaon aban rikiia.\n\n8 Ao e na koro bukina bwa a na bane ni manga botaki man taabo ake a tia ni kamaenakoaki nako iai, mai aban marawa, ao mai mwakoron te aonaba aika aua; ao a na korakora abaia Tientaire imatau, n aron ana taeka te Atua, ni uotia nako ni kaokia nakon aban rikiia.\n\n9 Eng, a na riki ueaia Tientaire bwa taama aika taan tararuaia, ao aia uea aine bwa tiina aika taan tararuaia; mangaia ae a korakora ana tuea te Uea nakoia Tientaire, bwa e a tia n taekin, ao antai ae kan ngureakin?\n\n10 Ma taraia, te aba aio, e taku te Atua, e na riki bwa abami ni bwaibwai, ao a na kakabwaiaki Tientaire iaon te aba aio.\n\n11 Ao e na riki te aba aio bwa te aba n inaomata ibukiia Tientaire, ao a na akea te uea iaon te aba aio, aika ana teirake ni kaaitaraia Tientaire.\n\n12 Ao N na kamatoa te aba ni kaitaraia aaba nako.\n\n13 Ao ane e buakana Tion, e na mate, n aron are taekinna te Atua.\n\n14 Bwa ane e katea te uea ni kaitaraai, e na mate, bwa Ngai ae te Uea, ae Uean karawa N na riki bwa aia Uea, ao n riki bwa te oota nakoia n aki toki, nakoia aika a ongo au taeka.\n\n15 Mangaia ae ibukin aio are a na kakoroaki iai bukin au berita aika a tabu ake I a tia ni karaoi nakoia natiia aomata, ake N na karaoi nakoia n te maiu n rabwata, ao N na riai ni kamaunai mwakuri ni karaba aika bwain te roo, ma taian tiritiri, ao mwakuri aika a bati n ribaki.\n\n16 Mangaia are, ane e teirake ni buakana Tion, te Iutaia ke te Tientaire, ke ae te toro ke ae tiaki, ke te mwaane ke te aine; a na mate, bwa bon ngaiia kabekaaun te aonaba; bwa aomata ake tiaki ibukiu bon ngaia kaitarau, n aron are e taekinna te Atua.\n\n17 Bwa N na kakoroi bukin au tuea ake I a tia n taekin nakoia natiia aomata, are N na karaoi nakoia n tain maiuia n rabwata—\n\n18 Mangaia ae tariu aika a tangiraki, e taku te Atua: N na karawataia kanoam i nanon baia Tientaire; e ngae n anne ao N na kamaraua nanoia Tientaire, ao a na riki n ai aroia taama nakoia; mangaia ae a na kakabwaiaki Tientaire ao ni warekaki i buakon te bata are Iteraera.\n\n19 Mangaia e N na katabua te aba aio ibukiia kanoam, ao nakoia naba ake a na warekaki i buakoia kanoam n aki toki, n riki bwa aban rikiia, bwa bon te aba ae rine riki iaoia aaba riki tabeua e taku te Atua nakoiu, mangaia ae N na taraia bwa aomata ni kabane ake a maeka iaon te aba arei a na taromauriai, e taku te Atua.\n\n20 Ao ngkai tariu aika kam tangiraki, n nooran ae e a tia Atuara ae nanoanga n anganiira te atatai ni kaineti ma bwaai aikai, ti riai n uringnga, ao ni kaaki ara bure, ao n aki nou baraaki, bwa ti aki teweaki nako; e ngae n anne ao ti a bon tia ni kaeaki nako man aban rikira; ma ti a tia ni kairaki nakon te aba ae tamaroa riki, bwa e a tia te Uea ni katauraoa marawa bwa kawaira, ao ti a mena iaon te atimwakoro i marawa.\n\n21 Ma e korakora ana kakabwaia te Uea nakoia ake a mena iaon atimwakoron marawa; mangaia are e a taekinaki ikai atimwakoro, ao a mwaiti riki taian aba i rarikin aio, ao a kaainaki naba irouia tarira.\n\n22 Bwa taraia, e a tia te Uea ae te Atua ni kaira nako man te tai teuana nakon teuana te bata are Iteraera, n aron nanona ma kukureina. Ao taraia ngkai, e a uringiia te Uea aomata ni kabane ake a tia ni kairaki nako, mangaia e uringira naba.\n\n23 Mangaia ae kakukurei nanomi ao uringnga bwa kam bon inaomata ni karaoi oin nanomi—n rinea te kawai nakon te mate are aki totoki ke te kawai nakon te maiu ae akea tokina.\n\n24 Mangaia ae tariu aika kam tangiraki, raoiakiningkami nakon nanon te Atua, ao tiaki n aron nanon te riaboro ma te rabwata; ao uringnga, ngkana kam a tia n raoiakiningkami nakonte Atua, bwa bon ti rinanon ana akoi te Atua are kam na kamaiuaki iai.\n\n25 Mangaia ae ke na kautiko te Atua man te mate ni mwaakan te mangauti, ao man te mate ae e aki totoki ni mwaakan te mwakuri ni kamaiu, bwa ko aonga ni butimwaeaki nakon uean te Atua, ae akea tokina, bwa ko aonga n neboia n ana akoi te Atua. Amen.\n\n", "2-ne 11": "[center][font_size=26]Mwakoro 11[/font_size][/center]\n\n[i]Iakobwa e noora ana Tia Kaboa—Ana tua Mote bon te kanikina ibukin Kristo ao e kakoaua bwa E na bon roko. Uakaan ma 559–545 I.K.[/i]\n\n1 Ao ngkai, a mwaiti riki bwaai ake e taekin Iakobwa nakoia au botanaomata n te tai arei; ma e ngae n anne, ao bon ti bwaai aikai ake I a tia n rinei bwa N na koroi, bwa I taku bwa a tau bwaai ake I a tia ni koroi.\n\n2 Ao ngkai Ngai ae Nibwaai, I koroi ana taeka riki tabeua Itaia, bwa tamneiu e kukurei n ana taeka. Bwa N na kabonganai ana taeka bwa bwaai ni kabootau nakoia au botanaomata, ao N na kanakoi nakoia au kariki ni kabane, bwa e a tia n noora au Tia Kaboai, n aron are I a tia n nooria.\n\n3 Ao e a tia naba tariu, ae Iakobwa, n nooria n aron are I a tia n nooria; mangaia ae N na kanakoi aia taeka nakoia aia kariki ni kaotia nakoia bwa au taeka a bon koaua. Mangaia ae n aia taeka aika teniman, e a tia n taku te Atua, N na katea au taeka. E ngae n anne ao a mwaiti riki taan kakoaua ake e a tia ni kanakoia te Atua bwa a na kakoauai ana taeka.\n\n4 Taraia, e kukurei tamneiu ni kakoaua nakoia au botanaomata koauan rokon Kristo; bwa bon ibukin aio are e anga iai ana tua Mote; ao bwaai ni kabane ake a tia n anganaki aomata iroun te Atua man ni moan karikan aonaba, bon taian kanikina ibukina.\n\n5 Ao e kukurei naba tamneiu n taian berita aika a tabu ake e a tia ni karaoi te Uea nakoia ara bakatibu; eng, e kukurei tamneiu n ana akoi, ma ana motiraoi, ma mwaakana, ma ana nanoanga n te babaire are akea tokina are e a tia ni katauraoia ibukin kamaiuara man te mate.\n\n6 Ao e kukurei tamneiu ni kakoaua nakoia au botanaomata ae ngkana e aki roko Kristo ao a na bane ni mate aomata.\n\n7 Bwa ngkana akea Kristo ao a na bon akea naba te Atua; ao ngkana akea te Atua ao a na akea naba ngaira, bwa a na bon akea te karikibwai. Ma bon iai te Atua, ao bon ngaia Kristo, ao e na roko n te tai are e taku bwa e na roko iai.\n\n8 Ao ngkai N nang koroi tabeua mai buakon ana koroboki Itaia, bwa ngkana arona bwa iai mai buakoia au botanaomata are noori taeka aikai ao a na tabekarake nanoia ao a na kimwareirei ibukiia aomata ni kabane. Ao aikai taian taeka, ao kam na kabootaui nakoimi ao nakoia aomata ni kabane.\n\n", "2-ne 12": "[center][font_size=26]Mwakoro 12[/font_size][/center]\n\n[i]Itaia e noori temboran boong aika kaitira, botakin Iteraera, ma motikitaeka ao te rau n te tenga n ririki—Naake a kamoamoa ma ni buakaka a na karinanoaki n te Kauaoki—Kabootaua ma Itaia 2. Uakaan ma 559–545 I.K.[/i]\n\n1 Te mii are e nooria Itaia, are natin Amoti, are e kaineti iai nakon Iuta ma Ierutarem:\n\n2 Ao e na koro bukina ni boong aika kaitira, ao maungan ana auti te Uea e na kateaki iaon taubukin taian maunga, ao e na karietataki riki nakon taian tabuki, ao a na mwananga aaba ni kabane nako iai.\n\n3 Ao a na mwaiti aomata aika a na nako ao a na kangai, Nakomai, bwa ti na tamwarakea ana maunga te Uea, nakon ana tabo ni maeka Atuan Iakobwa; ao e na reireinira kawaina, ao ti na nakonako iaon kawaina; bwa e na taekinaki te tua mai Tion, ao ana taeka te Uea mai Ierutarem.\n\n4 Ao e na motikitaeka i buakoia aaba nako, ao e na takuiia aika mwaiti: ao a na onea aia kabaang nakon bwaai ni keniken, ao aia kainiwai nakon bwaai ni koro aroka—te aba teuana e na aki manga tabekarake ana kabaang ni kaaitaraa te aba teuana, ke ni kan manga reireinia te buaka riki.\n\n5 O te bata are Iakobwa, nakomai bwa ti na nakonako i nanon ootan te Uea; eng, nakomai, bwa ko a tia ni mwaninga nako, temanna ma temanna nakon kawaina aika bubuaka.\n\n6 Ngaia ae O te Uea, ko a tia ni kitania am botanaomata, te bata are Iakobwa, bwa a tia ni kanoaki mai mainiku ao a ongeaba nakoia taan tabunea n aroia I-Biritia, ao a kakukureiia irouia natiia ianena.\n\n7 A on abaia n taian koora ma tirewa, ao akea tokin kaubwaia; ao e on naba abaia n taian aoti, ao akea tokin aia kaa ni buaka.\n\n8 A on naba abaia n taian bouananti; ao a tataroi bwaai ake a karaoi n oin baia ake a bon tia ni karaoaki n oin tabonibaia.\n\n9 Ao te aomata ae tau arona e aki bobaraaki, ao te aomata ae korakora e aki karinanoa, mangaia ae tai kabwara ana bure.\n\n10 O ngkami aika kam buakaka, rinnako i nanon te bwa ao karabaingkami ni bubun te tano, bwa makan te Uea ma mimitongin Ueana e na oroingkami.\n\n11 Ao e na koro bukina bwa a na karinanoaki aomata ake a nakonako ma te kamoamoa i mataia, ao aia kainikatonga aomata e na kabwaouaki rikaaki, ao e na karietataki te Uea n ti ngaia n te bong anne.\n\n12 Bwa e a kaan roko ana bong aia Uea Taanga ni Buaka iaoia aaba ni kabane, eng, iaoia aomata ni kabane; eng, iaoia aika kamoamoa ma ni kainikatonga, ao iaoia aomata aika kamoa ni kabane, ao a na kamangoraki.\n\n13 Eng, ao e na roko ana bong te Uea iaoia tiiran Rebanon ni kabane, bwa e korakora te kamoamoa irouia, ao iaoia naba oke i Batian ni kabane.\n\n14 Ao iaon taian maunga aika rietata ni kabane, ao taian tabuki ni kabane, ao iaon aaba ni kabane ake a kamoamoa, ao iaoia aomata ni kabane;\n\n15 Ao iaon taua aika rietata ni kabane, ao iaon taian oo ni kabane;\n\n16 Ao iaoia taian kaibuke ni kabane i marawa, ao iaon kaibuken Taretiti, ao iaon tamnei aika kakukurei ni kabane.\n\n17 Ao a na kamoamoa te aomata, e na kabwaouaki rikaaki ao e na karinanoaki karietataia aomata; ao bon te Uea n ti ngaia ae e na karietataki n te bong anne.\n\n18 Ao bouananti e na kamaunai ni kabane.\n\n19 Ao a na nako nakon bwangabwangan taian bwaa, ma nanganangan te aonaba, bwa maakan te Uea e na roko iaoia ao mimitongin Ueana e na oroia n te tai are e teirake iai ni ioioa te aonaba n te aro ae kakamaku.\n\n20 N te bong arei ao te aomata e na karenakoi ana bouananti aika tirewa ma ana bouananti aika koora are e a tia ni karaoi bwa e na taromauri, nakoia manin aan tano ma manin te bong.\n\n21 A na nako nako marenan taian bwa, ao i taubukin taian bwa aika kateketeke, bwa maakan te Uea e na roko iaoia ao uean mimitongina e na oroi ngkami, n te tai are e na teirake n ioioia te aonaba n te aro ae kakamaku.\n\n22 Toki mai iroun te aomata, are e reke ikena man bwairina; bwa e na baireaki maia taekana?\n\n", "2-ne 13": "[center][font_size=26]Mwakoro 13[/font_size][/center]\n\n[i]Iuta ma Ierutarem a na katuaeaki ibukin aia aki ongeaba—E bubuti te Uea ibukiia Ana botanaomata ao E na motiki taekaia—Natin Tion aika aine a kamaraiaki ma n kammarakaki ibukin tangiran bwain te aonaba irouia—Kabootaua ma Itaia 3. Uakaan ma 559–545 I.K.[/i]\n\n1 Bwa taraia, e a tia te Uea ae aia Uea Taanga ni Buaka n anaa te kai ao te oko ae okon te kariki ni kabane, ao kain te ran ni kabane, mai Ierutarem ao mai i Iuta—\n\n2 Te aomata ae korakora, ao te tia buaka, te tia motikitaeka, ao te burabeti, ma ae wanawana, ao te unimwaane;\n\n3 Ma te kaaben ibukiia aika nimangaun, ao te aomata ae kakannato, ao te tia ibuobuoki, ao te tia tiaka, ao te tia rabakau n taetae ni kawai.\n\n4 Ao N na anganiia ataei bwa aia nati n uea aika mwaane, ao a na tautaeka merimeri iaoia.\n\n5 Ao aomata a na karawawataki temanna iroun temanna ao n tatabemania irouia kain rarikiia; ao e na kamoamoa te ataei nakon te unimwaane, ao are i nano nakon te kakannato.\n\n6 Ao e na roko te tai are e na anaa bain tarina te aomata ao e na kangai: Iai kunnikaim, ko na riki ngkoe bwa ara tia tautaeka, ao ke e na tai riki te kangaanga aio n tain am tautaeka—\n\n7 N te bong arei ao e na tuea ni kangai: N na aki riki bwa te tia katoki aoraki; bwa i nanon mwengau akea te kariki ke te kunnikai; tai karikai bwa te tia tautaeka iaoia aomata.\n\n8 Bwa Ierutarem e a uruaki, ao Iuta e a bwaka, ngkai a tia n taetae ma ni karaoi bwaai aika a kaaitara ma nanon te Uea, ni kauna matan mimitongina.\n\n9 Ao a ootara bwaai aika a tia ni karaoi ma taraan mataia, ao n takarua aia bure bwa titebo ma are i Totom, ao a aki kona ni karaba. A na reke kain tamneia, bwa a tia n uota te buakaka nakoia.\n\n10 Taekinna nakoia aika raoiroi bwa e na nakoraoi aroia; bwa a na kana uaan aia mwakuri.\n\n11 A na reke kaia aika buakaka, bwa a na mate; bwa kanuangan baia e na roko nako aoia!\n\n12 Ao au botanaomata, ataei bon taan karawawataia, ao aine a tautaeka iaoia. O au botanaomata, ake a kairingkami, a kairingkami nakon te bure ao ni kamaunai kawaimi nako.\n\n13 Te Uea e na tei ni bubuti ibukimi, ao e na teirake naba bwa e na motiki taekaia aomata.\n\n14 Te Uea e na motikitaeka ma unimwaanen ana botanaomata ma nati n uea mwaane akekei; bwa kam a tia ni kana te nne ni kurebe ao aia bwai kananoanga akana i nanon ami auti.\n\n15 Teraa ae ko kananonaa? Kam tiriboia au botanaomata nakon mwakoro aika mwaiti, ao ni bwainikirinia aika kainnano, n aron are taekinna te Atua ae aia Uea Taanga ni Buaka.\n\n16 I rarikin aei, e taku te Uea: ngkai a kamoamoa natin Tion aika aine, ao a nakonako ni kainikatonga, ma te mata ni kaitataan, ao n nakonako ni baka n ataeinaine n taabo ake a nako iai, ma ni kakekei katamaroan waeia—\n\n17 Mangaia ae te Uea e na karekei kaiia bwa a na kanakana taubukin atuuia natin Tion aika aine, ao te Uea e na kamamaeia ni kanakoi karabaia.\n\n18 N te bong arei te Uea e na anaa tamaroan bureniwaeia, ma katamaroan iraia, ao mwaeia ae titebo ma namwakaina;\n\n19 Ma taian mwae ma aia burenibai, ao rabunan ubuia;\n\n20 Ma rabunan atuuia, ma katamaroan rangaia, ma mwaen atuuia, ma nnen aia boiarara, ma aia taabia;\n\n21 Mwamwa, ma kareken bwairiia;\n\n22 Ma aia kunnikai aika kona ni kaaibibitaki, ma niniraia, ma rabunaia, ma aia bin ni kangeri;\n\n23 Tirotaam, ma rinen aika raraoi, ma bwaraia aika tobwan ma rabunan mataia.\n\n24 Ao e na koro bukina bwa ike e mena ngkoa iai te boiarara, e a mena iai ngkai te mwaung; ao e a onea mwiin kabaean te nuka, te raeuaki; ao n onea mwiin te irannatu ae taraaraoi, te mara; ao n onea mwiin kunnikain bwabaaia ae katamaroaki, kabaean te nuka ae raerobwa; ao te bue e na onea mwiin te tamaroa.\n\n25 A na bwaka am mwaane n te kabaang ao aika korakora iroum n te buaka.\n\n26 Ao mataroana e na tang ni wenei ma n tang n nanokawaki; ao e na riki n akea, ao e na tekateka i aontano.\n\n", "2-ne 14": "[center][font_size=26]Mwakoro 14[/font_size][/center]\n\n[i]Tion ma natina aine a na kabooaki ma ni kaitiakaki ni bongin te tenga n ririki—Kabootaua ma Itaia 4. Uakaan ma 559–545 I.K.[/i]\n\n1 Ao n te bong arei, ane a na taua te mwaane temanna aine aika itiman, ni kangai: Ti na kang oin kanara, ao ni kunnikaira n oin ara kunnikai; ma kariaira bwa ti na weteaki n aram bwa e aonga ni bua kamamaeara.\n\n2 N te bong arei e na riki mwangan te Uea n tamaroa ma ni mimitong; ao uaan te aonaba e na moan baan te tamaroa ma n tararaoi nakoia ake a tia ni birinako mai Iteraera.\n\n3 Ao e na koro bukina bwa aomata ake a tiku i Tion ao n tiku i Ierutarem a na aranaki bwa a tabu, ni kabaneia ake a koreaki i buakoia aika maiu i Ierutarem—\n\n4 Ngkana e tia te Uea n irei nako kammairaia natin Tion aika aine, ao e na tia ni kaitiaka raraan Ierutarem mai nanona iroun te tamnei ni motikitaeka ao iroun te tamnei ni kabuebue.\n\n5 Ao te Uea e na karaoi nako aon taabo ni maeka ni kabane iaon maunga are Zion ao nako aon ana botaki, te nang ao te bubu n te ngaina ao raneanean uran te ai n te tairiki, bwa i aoia ni kabane, mimitongin Tion e na riki bwa otangaia.\n\n6 Ao e na iai te umwa ibukin te nuu n tain kabuebuen te ngaina, ao ibukin te tabo ae mano, ao te tabo ni katantan man te buaka ao man te karau.\n\n", "2-ne 15": "[center][font_size=26]Mwakoro 15[/font_size][/center]\n\n[i]Ana nne ni kurebe te Uea (Iteraera), e na akea kaaina, ao a na kamaenakoaki Ana botanaomata—A na maraia n tain kaitaraan te koaua irouia ma kamaenakoaia—E na katea te buraeki te Uea ao e na ikota Iteraera—Kabootaua ma Itaia 5. Uakaan ma 559–545 I.K.[/i]\n\n1 Ao ngkanne N na anene nakon raou ae tangiraki n te anene ae kunan raou ae tangiraki, ni kaineti ma ana nne ni kurebe. Raou ae tangiraki iai ana nne ni kurebe n te tabuki ae e rangi ni kariki ua.\n\n2 Ao e katea oona, ao e karenakoi atibuna, ao e uniki mwangan kurebe aika moan te tamaroa, ao e katea te taua i nukana, ao te tabo naba ni karao wain i nanona; ao e kaantaninga bwa a na mwaiti kurebe aika a na riki mai iai, ao a riki kurebe aika mangingi.\n\n3 Ao ngkai, O kaain Ierutarem, mwaane aika kaain Iuta, I butingkami bwa kam na bairea taekau ma au nne ni kurebe.\n\n4 Teraa te bwai ae kona ni karaoaki riki nakon au nne ni kurebe are I tuai ni karaoia? Mangaia ae ngkana I kaantaningaia bwa a na mwaiti kurebe aika a na riki mai iai ao a riki kurebe aika mangingi.\n\n5 Ao ngkai waaki, N na tuangingkami te bwai are N na karaoia nakon au nne ni kurebe—N na kouta oona, ao e na kanaki; ao N na urua oona, ao e na toutouaki;\n\n6 Ao N na urua; ao e na aki koreaki mwangana aika mate ke n ribanaki; ma a na bwebwerake kateketeke ma akanta iai; ao N na tuangia naba naang bwa a na aki kabwaka te karau i aona.\n\n7 Bwa ana nne ni kurebe aia Uea Taanga ni Buaka bon te bata are Iteraera, ao mwaane aika kaain Iuta bon arokana aika tamaroa; ao e kantaninga bwa a na tituaraoi, ma e nora bwainikirinaia aomata; bwa a na raoiroi, ma noria, e ongo te tang.\n\n8 A na reke kaia akana a ikota te auti teuana ma te auti teuana, ni karokoa ae akea riki te tabo are a na anaia, ao a na katukaki i bon irouia i nukan te aba!\n\n9 I a ongo i nanon taningau, e taku aia Uea Taanga ni Buaka, e koaua ae a na kamaroa auti aika mwaiti, ma taian kaawa aika korakora ma n tamaroa n akea kaaia.\n\n10 Eng, te nne ni kurebe ae tebwina te eeka e na karekea ae teaina te bukibuki ni wain ao wiita aika kanoan teaina te ooma a na kariki uaa aika kanoan teaina te eeba.\n\n11 A na reke kaiia akana uti mwaaka n te ingabong, bwa a na kabanea korakoraia ni karekea nimaia te kamanging, ni waaki ni mooi ni karokoa te tairiki, ma ni koro ni manging n te wain!\n\n12 Ao iai te aabi, ma te raea, ma te timbere, ma kaibwabwa, ao te wain n aia botaki n amwarake; ma a aki iangoa ana mwakuri te Uea, ke ni iangoi bwaai ake e a tia ni karaoi.\n\n13 Mangaia ae a uotaki nako au botanaomata n taenikai, ngkai akea te atatai irouia; ao a bora ni baki aia aomata aika kakannato, ao a bora n taka aia aomata aika uanao.\n\n14 Mangaia ae e a kabubura moone, ao e a kauka wiina ae akea tokin warebwena; ao a na bane n ruo nako nanona aia mimitong, ma aia aomata aika a uanao, ma raoiroia, ma ane e kimwareirei.\n\n15 Ao e na kamangoraki te aomata ae tau arona, ao e na kamangoraki te aomata ae korakora, ao a na kamangoraki mataia aika a kamoamoa.\n\n16 Ma e na karietataaki aia Uea Taanga ni Buaka n aron ana motikitaeka, ao e na katabuaki i nanon te raoiroi te Atua ae tabu.\n\n17 Ngkanne a na amwarake taian tiibu te teei n aron are a taneiai ni karaoia, ao aia tabo ake a marika ake akea kaaia a na maiu mai iai iruwa.\n\n18 A na reke kaia akana a waakina te bure ni bae ma bwaai aika akea maneia, ao n teimatoa n te bure n aron ae a bae nako iai n aiaron roon te ka;\n\n19 Akana a kangai: Ke e waekoa ni karaoa ana mwakuri, bwa ti aonga n nooria; ao ke e roko ana taeka n reirei Atuan Iteraera ae Tabu bwa ti aonga n ataia.\n\n20 A na reke kaiia akana a arana te buakaka bwa te raoiroi, ao te raoiroi bwa te buakaka, ao n taku bwa te roo bon te oota, ao te oota bon te roo, ao a arana te mangingi bwa te karewe, ao te karewe bwa te mangingi!\n\n21 A na reke kaiia akana a taku bwa a wanawana man rabakau n oin aia taratara!\n\n22 A na reke kaiia akana a aintoa n nima te wain, ao aomata aika korakora n rengan mooi aika matoatoa;\n\n23 Aika kariaia ae buakaka ibukin te kaniwanga, ao n anaa raoiroin ae raoiroi mai irouna!\n\n24 Mangaia ae a na riki n aiaron te maange are kanaki n te ai, ao te uteute are bue n te ai, ao a mka wakaaia, ao a ubaranako ueena n aron te bubu; ngkai a kaaki ana tua aia Uea Taanga ni Buaka, ao n aki ongo ana taeka Atuan Iteraera ae Tabu.\n\n25 Mangaia ae e rikirake unin nanon te Uea irouia ana botanaomata, ao e arora baina ni kaaitaraia, ao e oroia; ao a na ruru taian tabuki, ao a na raea rabwataia i nukan taian kawai. Bwa e teimatoa unin nanona, ao are e bon arora naba baina.\n\n26 Ao e na katea te buraeki nakoia aba aika a raroa, ao e na katang nakoia ni weteia mai tabon aonaba; ao taraia, a na waekoa n roko; ao akea ae e na kua ke ni bebei mai buakoia.\n\n27 Ao akea ae e na nimatutu ke ni matu; ao akea ae e na kabwara kabaean nukaia, ke n uruaki kabaean aia kau;\n\n28 Ao a kakang aia katebe, ao a bwaoua aia kai ni katebe, ao a matoa nanon waeia aia aoti n aiaron atibu aika matoatoa, ao a na mino rangan aia ka ni buaka n ai aron te ukeuke n anti, ao karongoaia ai aron bekoraran te raian.\n\n29 Ao a na bekorara n ai aron raian aika ataei; eng, a na bekorara, ao a na taua konaia, ao a na uotanako kanaia nakon te tabo ae mano, are akea ae kona ni kamaiua iai.\n\n30 Ao n te bong arei a na bekorara ni kaaitaraia n aron bekoraran taari; ao ngkana a taraa te aba, a na noora te rootongitong ao te nanokawaki, ao e karooaki te oota mai karawa.\n\n", "2-ne 16": "[center][font_size=26]Mwakoro 16[/font_size][/center]\n\n[i]Itaia e noora te Uea—A kabwaraki ana bure Itaia—E weteaki bwa e na taetae ni burabeti—E taetae ni burabetiia aki butimwaean ana reirei Kristo irouia Iutaia—A na oki nikiraia—Kabootaua ma Itaia 6. Uakaan ma 559–545 I.K.[/i]\n\n1 N te ririki are mate iai te uea are Utia, ao I noora naba te Uea bwa e tekateka iaon te kaintokanuea, ae rietata ma n neboaki, ao e buta nanon te tembora n ana kunnikai.\n\n2 A tei i etana anera aika terabim; aika kaka oneai baia ni kiba; ao a rabun mataia ni baia aika uaai, ao a rabun waeia ni baia aika uaai, ao a kiba nako ni baia aika uaai.\n\n3 Ao e takarua temanna nakon are temanna, ni kangai: E tabu, e tabu, e tabu aia Uea Taanga ni Buaka; e onrake te aonaba ni mimitongina.\n\n4 Ao a mwaeiei bouan te mataroa ni bwanaan are takarua, ao e on te auti n te bubu.\n\n5 Ao I taku: E na reke kaiu! Bwa N na tiringaki; bwa te aomata ngai ae bareka riau; ao I maeka i buakoia aomata aika a bareka riaia; bwa a tia matau n noora te Uea, ae aia Uea Taanga ni Buaka.\n\n6 Ao e kiba ana anera ae te terabim nakoiu, ma te mwakoro n ai i nanon baina, are e a tia n anaia ma te kai ni karibai man te baonikarea;\n\n7 Ao e katoka iaon wiiu, ao e kangai: Taraia, e a tia n riinga wiim te bwai aio; ao a na anaaki barekam, ao a na kaitiakaki am bure.\n\n8 Ao I a ongo naba bwanaan te Uea, ae kangai: Antai ae N na kanakoatia, ao antai ae e na mwananga ibukira? Ao I taku: Aio Ngai; kanakoai.\n\n9 Ao E taku: nako tuangiia te botanaomata aio—A na ongo, ma a na aki oota; ao a na noori bwaai, ma aki atai nanoia.\n\n10 Kamatoan nanoia te botanaomata aio, ao a kabonoi taningaia, ao a kain mataia—bwa a na aki nooraba ni mataia, ke n ongo n taningaia, ke n oota inanoia, ke n rairaki ma ni kamaiuaki.\n\n11 Ao I taku: Te Uea, maanra? Ao E taku: Ni karokoa te tai are a na uruaki iai taian kaawa ma n akea kaaia, ao a na akea kaain taian auti, ao e na kamaroa te aba;\n\n12 Ao e a tia te Uea ni kararoaia aomata ni kabane, bwa a na akea kaain nukan te aba aio.\n\n13 Ma iai te katebwi ni mwakoro mai buakoia, aika a na oki, ao a na tiringaki n aiaron te kai ae te terebinta, ke te oke aika iai te maiu ae na reke man botoia e ngae ngke a tia ni kabwakaki; e na reke te maiu aio man te koraa ae tabu.\n\n", "2-ne 17": "[center][font_size=26]Mwakoro 17[/font_size][/center]\n\n[i]A na botaki Eberaim ma Turia ni buakana Iuta—E na bungiaki Kristo iroun te kibono—Kabootaua ma Itaia 7. Uakaan ma 559–545 I.K.[/i]\n\n1 Ao e koro bukina bwa n ana bong Aati ae natin Iotam, are natin Utia, are uean Iuta, ao e a mwananga Retin are uean Turia, ma Bika are natin Remaria, are uean Iteraera, nako Ierutarem bwa a na buakanna, ma a aki kona ni kataea ana kai.\n\n2 Ao e a tuangaki ana baronga Tawita, ni kangai: E a botaki Turia ma Eberaim. Ao e a rootaki n te maaku, ao a maaku naba ana botanaomata, n aiaron kain te buakonikai ngkana a ukaki n te ang.\n\n3 Ao e taku te Uea nakon Itaia: Nako ngkai ni kaitibo ma Aati; ngkoe ma natim ae Teaiatuba, n tokin te karaanga man te nei are ieta n te kawai are kaan ma aban te tia uatii ni kamaraui kunnikai.\n\n4 Ao ko na kangai nakoina: Tarataraiko, ao tai karongoa; ko na tai maaku, ke n akea angin nanom ibukin tabonritinga aika a bubu aikai ae uaai bukina, ibukin korakoran Retin ma Turia, ma natin Remaria.\n\n5 Ngkai a tia Turia, Eberaim, ao natin Remaria ni booti nanoia i nanon te buakaka bwa a na kaaitarako, ni kangai:\n\n6 Ti na ekaanako Iuta ao karekei kaangaanga nakoina, ao ti na karekea rauren nanoia are ti na kona ni karaoi iai ara waaki, ao ni katea temanna bwa e na uea i buakoia, eng, natin Tabeera.\n\n7 Ma e taku te Uea ae te Atua: E na aki riki, ke ni koro bukina.\n\n8 Bwa atuun Turia bon Tameteko, ao atuun Tameteko bon Retin; bwa i mwaain koron onobwi ma nimaua te ririki ao e na uruaki Eberaim ao e na mauna te botanaomata anne.\n\n9 Ao atuun Eberaim bon Tamaria, ao atuun Tamaria bon natin Remaria. Ngkana ko aki kakoaua aei ao ko na aki kamaiuaki.\n\n10 I rarikin aei ao e a manga taetae riki te Uea nakon Aati ni kangai:\n\n11 Butiia te Uea ae Atuam bwa e na kaota te kanikina; butiia te kanikina iaon te aba ke ieta i karawa.\n\n12 Ma e taku Aati: N na bon aki butiia, ke ni kata te Uea.\n\n13 Ao e kangai: Ko na ongo ngkai, O te bata ae Tawita; e aki tau iroum kakuakia aomata, ma ko kan kakuaa naba Atuau?\n\n14 Mangaia ae e na anganiko te kanikina te Uea—Taraia, e na bikoukou te kibono, ao e na bungia te nati te mwaane, ao e na aranna bwa Emanuera.\n\n15 E na kana te bwata ma ana karewe te manibeeru, bwa e aonga n rabakau n tannako man te buakaka ao n rinea te raoiroi.\n\n16 Bwa i mwaain ae na rabakau te ataei anne n tannako man te buakaka ao n rinea te raoiroi, ao e na kitanaki te aba ae ko ribaia irouia ana uea ni kauoman.\n\n17 Ao te Uea e na karokoi iaom, ao iaoia am botanaomata, ao iaoia kanoan tamam, boong aika a tuai n roko, man te bong are nako iai Eberaim mai Iuta, are uean Aturia.\n\n18 Ao e koro bukina bwa n te bong anne e na katang te Uea ni weteia naango mai aban Aikubita aika raroa, ma manibeeru mai aban Aturia.\n\n19 Ao a na bane n roko, ao a na bane n tiku i nanon mwarua aika kamaroa, ao i nanon bwangabwangan taian bwa, ao iaon kaai aika kateketeke ni kabane, ao iaon buakoako ni kabane.\n\n20 Ao n te bong naba anne, te Uea e na kabongana te mwariro ae kabooaki tangoana, irouna mai mainikun te karaanga, mai iroun uean Aturia, n imana atuum, buraen rangam; ao buaim naba.\n\n21 Ao e na bon koro bukina bwa e na roko te bong are e na nako te aomata ni kamwarakea te kao te teei ma tiibu aika uoman;\n\n22 Ao e na bon koro bukina bwa ruonakon mwaitin te miriki are reke mai irouia ao e na kona ni kang bwata; bwa e na kanaki te bwata ma ana karewe te manibeeru irouia aika maiu iaon te aba.\n\n23 Ao e na bon koro bukina n te bong arei bwa taabo ngkoa aika te ngaa booia ake a maiu iai ngkoa kurebe aika te ngaa mwaitia, a na bane n riki bwa nnen taian kateketeke ma akanta.\n\n24 Ao a na nako mwaane ma aia katebe ao aia kai ni katebe nakon te tabo anne, ngkai e na buta aon te aba anne n te kateketeke ma te akanta.\n\n25 Ao tabuki ni kabane ake ana kenaki n te rereba, a na akea ae e nako iai bwa a maaka te kateketeke ma te akanta; ma e na riki bwa nnen kamwarakeaia taian kao, ao a toutoua aona taian tiibu.\n\n", "2-ne 18": "[center][font_size=26]Mwakoro 18[/font_size][/center]\n\n[i]E na riki Kristo n aiaron te atibu are a na tatannako iai aomata ma te bwa are a na bwaka iai—Ukoukora te Uea, ao tiaki taan tiaka aika taan kakaninganinga—Onimakina te tua ma te koaua ibukin kairan maiumi—Kabootaua ma Itaia 8. Uakaan ma 559–545 I.K.[/i]\n\n1 Ao aikai riki ana taeka te Uea ake a taekinaki nakoiu: Karekea te roora ni beeba, ao koroboki i nanona ma ana kai ni koroboki te aomata, ni kaineti ma taekan Mae-tara-ati-bati.\n\n2 Ao I rineia taan kakoaua aika kakaonimaki bwa a na korea taekan, Uria are te ibonga, ma Tekaria are natin Ieberekia.\n\n3 Ao I nakon te burabeti te aine; ao e na karika te nati te mwaane. Ao e taku te Uea nakoiu: Aranna bwa Mae-tara-ati-bati.\n\n4 Bwa taraia, e na akea rabakaun te ateei arei ni weewete ni kangai, Tamau, ma tinau, i mwaain ae na uotaki nako kaubwain Tameteko ma bwaai ake a kuriaki ake anaaki mai Tamaria iroun uean Aturia.\n\n5 Ao e taetae riki te Uea nakoiu, ni kangai:\n\n6 Ngkai a aki butimwaea ranin Tiroa ae raanga ni marau, ao a kimwareirei iroun Retin ma natin Remaria te mwaane;\n\n7 Mangaia ae ngkai, taraia, e na kabwaroi i aoia te uea ranin te karaanga are korakora ma ni mwaiti, ae uean Aturia ma mimitongina ni kabane; ao e na riaon kabin te karanga ao n riaon naba rarikin ana karaanga ni kabane.\n\n8 Ao e na rinanon Iuta; e na taonako ao n iekia, ao e na roko rietana n te roroa; ao e na buta te aba n aroran baina ni kiba, O ngkoe ae Emanuera.\n\n9 Ikoti ami taanga, O ngkami te botanaomata, ao kam na uruakaki nakon mwakoro aika mwaiti; ao kam na kakauongo aaba aika kam raroa; katauraoingkami, ao kam na uruakaki nakon mwakoro aika mwaiti.\n\n10 Ikotaki ni karaoi ami baire, ao a na akea bonganaia; taekina ami baire, ao e na aki iraki; bwa e mena iroura te Atua.\n\n11 Bwa e a tia n taetae te Uea nakoiu ma te bai ae matoatoa, ao e reireinai bwa N na aki katotongia aomata aikai, ni kangai:\n\n12 Ko na aki taku, Te ikotaki, nakoia ni kabane ake a kangai aomata aikai nakoia, Te ikotaki; ko na aki maaka are a maakua, ma n aki maaku.\n\n13 Kam na tabua aia Uea Taanga ni Buaka, ao Ngaia ae kam na maakua, ao Ngaia ae karikiia bwa maakum.\n\n14 Ao e na riki bwa te nne ni katantan; ma e na riki bwa te atibu n tatanako, ma te bwa are a na uaaia iai ni bwaka bata ake Iteraera, ma te bwai ni kamwane ma te ao ni kataitai nakoia kaain Ierutarem.\n\n15 Ao a mwaiti mai buakoia aika a na tatannako, ao ni bwaka, ma ni uruaki, ma ni mwane, ma n tauaki.\n\n16 Kabaea te koaua, kawakina te tua i buakoia au reirei.\n\n17 Ao N na tataninga te Uea, are karaba matana man te bata are Iakobwa, ao N na ukoukoria.\n\n18 Taraia, Ngai ma ataei ake e a tia n anganai te Uea bon taian kanikina ma kamiimi i nanon Iteraera mai iroun aia Uea Taanga ni Buaka, are e maeka n te Maunga are Zion.\n\n19 Ao ngkana a kangai nakoimi: Kam na ongo n aia taeka taan tabunea, taan tiaka aika a kakaninganinga ma ni winonginong—e riai ke aki bwa a nako aomata nakon Atuaia n te aro bwa naake a maiu a na ongo mai irouia ake a mate.\n\n20 Nakon te tua ao te koaua; ao ngkana a aki boraoi ma te taeka aio, ao bon ibukin ae akea te oota inanoia.\n\n21 Ao a na rinukan te aba ma te kainnano ao te bora ni baki; ao e na koro bukina bwa ngkana e roko bakiia, a na un i marenaia, ao a na tataboraea aia uea ao Atuaia, ao a na tararake.\n\n22 Ao a na tara aontano ao a na noora te kaangaanga, ma te roo, ma korakoran bwarannano, ao a na kakioaki nako nanon te roo.\n\n", "2-ne 19": "[center][font_size=26]Mwakoro 19[/font_size][/center]\n\n[i]E taekina taekan te Mesia Itaia—A na noora te oota aomata aika mena i nanon te roo—E bungiaki nakoira te teei—E na riki bwa Natinuean te Rau ao e na tautaeka iaon ana kaintokanuea Tawita—Kabootaua ma Itaia 9. Uakaan ma 559–545 I.K.[/i]\n\n1 E ngae n anne, aki ootana e na aki titebo ma aron are n ana tai ni bwainikirinaki, n te moan tai, e kataenikaia ma e aki urubwaia aon aban Teburun, ma aban Nabetari, ao I mwiina e a korakora riki ana urubwai iaon aban Nabetari ni kawaina ae e rirarikin Taari are Uraura riaon Ioretan rinanon Kariraia, ae abaia reeti aika mwaiti.\n\n2 Aomata ake a nakonako i nanon te roo a tia n noora te oota ae moan te korakora; aika aomata ake a maeka n aban nuun te mate, are e a tia n roko te ota iaoia.\n\n3 Ko a tia ni kamwaita te botanaomata, ao ni karikirakea te kimwareirei—a kimwareirei imatam n aiaron kimwareireia n tain te tai, ao n aron kimwareireia aomata n tain tibwatibwaan bwaai aika a iraei.\n\n4 Bwa ko a tia n urua amon karawawataana, ma te amo are toka iaon angana, ma ana kai ana kairiribai.\n\n5 Bwa e korakora te karongoa ni katoa tain te buaka i marenaia taan buaka, ao a na onrake kunnikaia n te raraa; ma e na kabuekaki ao e na riki bwa kanaan te ai.\n\n6 Bwa e na bungiaki te teei nakoira, ao ti na anganaki te nati te mwaane; ao e na mwiokoaki bwa e na tautaeka; ao e na aranaki bwa Moan te Raoiroi, Te Tia Reirei, te Atua ae Mwaaka, te Tama ae e Akea Tokina, Uean te Raoi.\n\n7 Akea tokin rikiraken ana tautaeka ma ana rau, iaon ana kaintokanuea Tawita, ao iaon ueana ngkana e babaireia, ao e na kateia ma te motikitaeka ao te motiraoi man te tai arei ao n aki toki. E na karaoa aio aia Uea Taanga ni Buaka ibukin ingaingan nanona.\n\n8 Te Uea e kanakoa ana taeka nakon Iakobwa, ao e a tiku iaon Iteraera.\n\n9 Ao a na ataia aomata ni kabane, ma Eberaim ma kaain Tamaria, aika a taku ma te kamoamoa ma te karietata i nanoia:\n\n10 A bwaka taian buriki, ma ti na kateitei ma atiibu aika tataaki; a koreaki kaai aika tukumorea, ma ti na onea mwiia ni kaai aika tiira.\n\n11 Mangaia ae e na kateirakeia ana kairiribai Retin te Uea bwa a na kaaitaraa, ao ni botiia ana kairiribai;\n\n12 I-Turia i moa ao I-Biritia i buki; ao a na kabwauta Iteraera ni wiia aika uki. Bwa e aki toki unin nanona, ngkai e teimatoa n aroraki baina.\n\n13 Bwa a aki nakoina aomata ake e katuaeia, ke n ukoukora aia Uea Taanga ni Buaka.\n\n14 Mangaia ae te Uea e na anaa te atu ma te buki mai Iteraera, ma te mwanga ao te maunei n teuana te bong.\n\n15 Te unimwaane bon te atu; ao te burabeti are e reireia te kewe bon te buki.\n\n16 Bwa aia mataniwi te botanaomata aio a kairiia nakon te kaairua; ao a na kamaunaki aomata ake a kairiia.\n\n17 Mangaia ae e aki kukurei nanon te Uea irouia aia ataeinimwaane, ao a na akea naba ana nanoanga nakoia aika akea tamaia ma aika mate buuia; bwa ngaiia ni kabane taan mwaamwana te aba ma taani karaoa ae buakaka, ao wiia ni kabane a tataekina ae e aki riai. Bwa e tuai n toki unin nanona, ngkai e teimatoa n aroraki baina.\n\n18 Bwa e na bue te buakaka n aiaron te ai; ao e na kana te kateketeke ma te akanta, ao e na kabuekaki naba buakoako ma buakonikai, ao a na waerake ni kabane n aiaron waeraken te bubu.\n\n19 E na karooaki te aba n unin nanon aia Uea Taanga ni Buaka, ao a na riki aomata n aiaron kanoan te ai; ao akea te aomata ae e na kamaura tarina.\n\n20 Ao e na iraa ni baina are te atai ao e na baki; ao e na amwarake ni baina are te maing ao a na aki rauaki; ao a na bane aomata ni kabane ni kang irikon baia—\n\n21 Manate, Eberaim; ao Eberaim, Manate; a na uaia ni buakana Iuta. Bwa e tuai n toki unin nanona, ngkai e teimatoa n arora baina.\n\n", "2-ne 20": "[center][font_size=26]Mwakoro 20[/font_size][/center]\n\n[i]Kamaunaan Aturia tiitebo ma kamaunaia aika a buakaka n te Kauaoki—A na karako aomata aika a maiu ni manga okin te Uea—A na oki nikiraia ana baronga Iakobwa n te bong arei—Kabootaua ma Itaia 10. Uakaan ma 559–545 I.K.[/i]\n\n1 A na reke kaiia aika a katei tua aika a aki raoiroi, ao a na reke kaiia akana a koroi tua aika a kananokawaki ao a tia ni katei;\n\n2 Ni kanakoia aika a kainnano man te moti, ao n anaa te inaomata mai irouia aika a kainnano mai buakoia au botanaomata, bwa aonga n riki aine aika akea buuia bwa konaia, ao bwa a aonga naba n iraeia aika akea tamaia!\n\n3 Ao tera ae ko na karaoia n te bong ni katuaeaki, ao n te urubwai are e na roko mai kiraroa? ko na biri nakon antai ibukin buokam? ao ko na katuka ia kaubwaim?\n\n4 Ngke akea ngai ao a na bobaraaki i buakoia taenikai, ao a na mate i buakoia aika tiringaki. Bwa e tuai n toki unin nanona, ngkai e teimatoa n arora baina.\n\n5 O I-Aturia, are a na kai unun nanou, te oko are i nanon baia bon unin nanoia.\n\n6 N na kanakoa ni kaitaraa te aba, ae te tia mwaamwana te aba, ao nakoia aomata aika I un irouia bwa e na iraei aia bwai, ao e na anai kaubwaia, ao e toubekaia n ai aron te bokaboka i nanon te kawai.\n\n7 E ngae n anne e na aki karaoia, ke n namakinna i nanona; ma e taku i nanona bwa e ira oin nanona ni kan ekinako aaba aika a mwaiti.\n\n8 Bwa e kangai: a na aki riki au nati n uea bwa taian uea?\n\n9 Tiaki Kareno aron Karekemiti? Ao tiaki Amata aron Arebata? Ao tiaki Tamaria aron Tameteko?\n\n10 N aiaron baiu ae e a tia ni katei ueaia antiia, aika a korakora riki nakoia boua aika kaaraki ake mai Ierutarem ao Tamaria;\n\n11 E riai ke e aki bwa N na karaoa are I a tia ni karaoia nakon Tamaria ma antina, bwa N na karaoia nakon Ierutarem ma antina?\n\n12 Mangaia ae e na koro bukina bwa n tian te Uea ni karaoa ana mwakuri ae bwanin iaon te Maunga are Zion ma Ierutarem, ao N na katuaea uaan kamoamoan uean Aturia, ma mimitongin rietatan ana taratara.\n\n13 Bwa e kangai: I a tia ni karaoi bwaai aikai ni kabane ni korakoran baiu ao ni wanawanau; bwa I wanawana; ao I a tia ni kamwaingi tiaia botanaomata, ao n iraei kaubwaia, ao I kabwakaia kaaina n ai aron te aomata ae korakora;\n\n14 Ao e a tia baiu ni kunea ae kaubwaia aomata ai aron ngaoia maan; ao ike a tia ni botaki iai bunnatoi ao I anai ni kabutaa te aonaba; ao bon akea are tabeka baina ni kiba, ke ni kauka wiina, ke ni kaninganinga.\n\n15 E kona ni kamoa te tanai bwa e korakora riki nakon te aomata are taua? E kona ni kamoa te taoo bwa e aki kainnanoa te aomata are kabongana? Ke e kona n oro te kai i bon irouna ngkana akea ae taua, ke e kona n nakonako te oko i bon irouna n ai aron ae e aki riki man te kai!\n\n16 Mangaia ae te Uea, ae aia Uea Taanga ni Buaka, e na karuoa nako aoia aika a marika, te bakitaia, ao ibukin ana kamoa uean Aturia, e na waakina te urubwai ae ai aron uran te ai.\n\n17 Ao e na riki ootan Iteraera bwa te ai, ao e na riki Teuare e Tabu bwa te mwaakaro, ao e na ura ma ni kang ana akanta ma ana kateketeke i nanon teuana te bong;\n\n18 Ao e na kana mimitongin ana buakonikai, ao ana nne n aroka ae e kariki uaa, n tamnei ao n rabwata; ao a na aki ataa te bwai ae e riki nakoia n ai aron te tia ua buraeki ae tong.\n\n19 Ao a na ti tabekai kanoan ana buakonikai, n te aro are e kona ni wareki mwaitia te ataei.\n\n20 Ao e na koro bukina bwa man te bong arei, nikiraia Iteraera nako, n ai aron te bata are Iakobwa ake a reke maiuia, a na aki manga onimakina te aomata are e katuaeia, ma a na onimakina te Uea, ae Atuan Iteraera ae Tabu, n te koaua.\n\n21 E na manga oki nikiraia, eng, ae nikiraia Iakobwa, nakon te Atua ae mwaaka.\n\n22 Bwa e ngae ngke am botanaomata ae Iteraera a na mwaiti n aron tanon taari ma e na iai nikiraia ake a na oki ao te urubwai are e a tia ni baireaki e na ranganako n te raoiroi.\n\n23 Bwa e a tia ni kataua te Atua ae aia Uea Taanga ni Buaka bwa e na urua te aba ni kabane.\n\n24 Mangaia ae e kangai te Atua ae aia Uea Taanga ni Buaka: O au botanaomata aika a maeka i Tion, kam na aki maakuia I-Aturia; e na oroingkami n ana kai, ao e na tabekarake okona ni kaaitaraingkami n aiaron are e riki i Aikubita.\n\n25 Man te tai ae e aki maan, ao e na toki uniu iroumi, ao e na riki uniu bwa bukin tiringaia.\n\n26 Ao aia Uea Taanga ni Buaka e na bairea tuaana n ai aron tiringaia I-Mirian n te bwaa are Orebi; ao n aron are e arora ana kai iaon taari e na tabekia n aiaron are riki i Aikubita.\n\n27 Ao e na koro bukina bwa n te bong arei e na tabekaki ana rawawata mai aon angami, ao e na tabekaki amona mai aon roroami, ao e na urubekeaki te amo ngkai kam a tia ni kabiraki.\n\n28 E na roko i Aiata, ao e nako nakon Mikeron; ao e na katikui uotana i Mikemati.\n\n29 A rimarenan maunga; ao a tiku i Keba; e maaku Rama; e kitana Kibea are aban Tauro.\n\n30 Kanenea te bwanaa O ainen Karim; bwa aonga n ongo ake a mena i Raitia, O ai kananoangara Anatota.\n\n31 E a tia ni kitanaki Matemena; a katauraoia kaain Kebim bwa a na birinako.\n\n32 Ma e na tiku i Nobi n te bong arei; e na ioa baina ni kaitaraa ana maunga natin Tion te aine, ae taubukin Ierutarem.\n\n33 Noria, e nang koroi mwangana te Uea, ae aia Uea Taanga ni Buaka, ma te aro ae kakamaku; ao a na kabwabuaki aika a rietata; ao a na karinanoaki aika a kamoamoa.\n\n34 Ao e na koroi matentenin te buakonikai n te biti, ao e na bwaka Rebanon iroun ae korakora.\n\n", "2-ne 21": "[center][font_size=26]Mwakoro 21[/font_size][/center]\n\n[i]E na motikitaeka boton Iete (Kristo) i nanon te raoiroi—E na buta te aonaba ni wanawanan te Atua n tain te Tenga n Ririki—E na katea te manuia te Uea ao e ikota Iteraera—Kabootaua ma Itaia 11. Uakaan ma 559–545 I.K.[/i]\n\n1 Ao e na riki te bwebwe man boton Iete, ao e na riki te mwanga man wakaana.\n\n2 Ao e tiku i aona Tamnein te Uea, ma tamnein te rabakau ao te atatai, man tamnein te tia ibuobuoki ma korakorana, ma tamnein te atatai ma maakan te Uea;\n\n3 Ao e na waekoa ni karekea nakoina ataan maakan te Uea; ao e na aki motikitaeka n aron are e nooria, ke ni boaia n aron bwaai ake e ongo n taningana.\n\n4 Ma e na motikitaeka nakoia aika a kainnanoa te raoiroi, ao e karaoi ana moti n aki inanonano nakoia aika a nimamannei; ao e orea te aonaba ni mooti aika a rawawata ni wiina, ao e na taekin ni wiina rawawatan katuaeaia aika a buakaka.\n\n5 Ao kabaean nukana te raoiroi, ao kabaean bebeena te kakaonimaki.\n\n6 E na maeka te kameaanti ma te tiibu te teei, ao e na wene te rebari ma te kooti te teei, ao te kao te teei ma te raian ma kao aika a marika; ao e na kairia te ataei ae uarereke.\n\n7 Ao a na botaki n amwarake te kao ma te bea; ao a na botaki ni wene buniia; ao e na kang uteute te raian n aiaron te kao.\n\n8 Ao e na takaakaro te merimeri iaon bwangan te atibi, ao e na katokaa baina te ataei ae e aki toki ni mamma iaon bwangan te kaokateriti.\n\n9 A na bon aki kaikoaki ke n urubwai iaon au maunga ae tabu, bwa e na buta aon te aonaba n ataakin te Uea, n aiaron te ran ae onrake iai marawa.\n\n10 Ao n te bong arei, ao e na reke boton Iete, are e na riki bwa te maniua ibukiia te botannaomata; ao a ukoukoria Tientaire; ao e na mimitong nnena ni motirawa.\n\n11 Ao e na koro bukina bwa n te bong arei, e na manga moana ana mwakuri te Uea n te kauatai bwa e na kaoka nikiraia ana botanaomata ake a tia n reke maiuia, mai Aturia, ao mai Aikubita, ao mai Bateroti, ao mai Kuti, ao mai Eram, ao mai Tiina, ao mai Amata, ao mai aban marawa.\n\n12 Ao e na katea te buraeki ibukiia aaba, ao e na ikotiia aomata ake a tia ni kitana Iteraera, ao e na ikotiia naba Iuta ake a tia ni kamaenakoaki ao a roko man ninginingin te aonaba ake aua.\n\n13 E na toki bakantangin Eberaim, ao a na tiringaki ana kairiribai Iuta; e na aki bakantang Eberaim iroun Iuta, ao Iuta e na aki kamwaninga Eberaim.\n\n14 Ma a na kiba iaon angaia I-Biritia n nako maeao; ao a na uaaia n iraei bwain aban mainiku; a na arori baia n taua taekan Etom ma Moaba; ao a na ongeaba nakoina natin Amon.\n\n15 Ao te Uea e na urua mwangan marawan Aikubita; ao ma angina ae korakora e na ioioa baina i aon te karaanga, ao e na bwenauaia nakon mwakoro aika itiua ni karaanga, ao e na kanakonakoia aomata i aon te tano ae mwau.\n\n16 Ao e na iai te kawai ibukiia nikiran ana botanaomata aika a reke maiuia, mai Aturia, n aron are riki nakon Iteraera n te tai are e otinako iai mai Aikubita.\n\n", "2-ne 22": "[center][font_size=26]Mwakoro 22[/font_size][/center]\n\n[i]Ni bongin te tenga n ririki ao aomata ni kabane a na neboa te Uea—E na maeka ma ngaia—Kabootaua ma Itaia 12. Uakaan ma 559–545 I.K.[/i]\n\n1 Ao n te bong arei, ko na kangai: O Te Uea, N na neboiko; e ngae ngke ko un irou, ma e na keenako unim ao ko na kabeebeteai.\n\n2 Nooria, te Atua ngaia te tia kamaiuai; N na onimakinna, ao N na aki maaku; bwa te Uea ae Iehova bon korakorau ma au anene; ao e a tia naba n riki bwa te tia kamaiuai.\n\n3 Mangaia ae ko na itiia te ran ma te kimwareirei man mwanibwan te kamaiuaki.\n\n4 Ao n te bong arei ko na kangai: Neboa te Uea, wetea arana, tataekina ana mwakuri i buakoia te botanaomata, taekina arana bwa e na karietataaki.\n\n5 Anene nakon te Uea; bwa e a tia ni karaoi bwaai aika a kororaoi; ao e ataaki aio ni kabuta te aonaba.\n\n6 Takarua ni kabaibati bwanaami, ngkami aika kain Tion; bwa e korakora Atuan Iteraera ae Tabu are e mena i buakomi.\n\n", "2-ne 23": "[center][font_size=26]Mwakoro 23[/font_size][/center]\n\n[i]Uruakan Bwaburon bon titebo ma te urubwai n tain te Kauaoki—E na riki bwa bongin te un ma te kabomwi—Bwaburon (te aonaba) e na bwaka n aki toki—Kabootaua ma Itaia 13. Uakaan ma 559–545 I.K.[/i]\n\n1 Bwakan Bwaburon are e nooria Itaia are natin Amoti.\n\n2 Katei ami buraeki iaon taian maunga aika a rietata, karieta te bwanaa nakoia, anoanoiia, bwa a aonga n rin i nanon aia mataroa tooka.\n\n3 I a tia n tua nakoia au aomata aika a kaitiakaki, I a tia naba ni weteiia aika a korakora, bwa e aki un nanou irouia aika a kimwareirei n rietatau.\n\n4 Karongoaia aomata aika a uanao iaon te maunga ai aron karongoaia te botanaomata ae korakora, te rongoaa ae riao man aba n uea nako, ae tangin taanga ni buaka aika e botiia aia Uea Taanga ni Buaka.\n\n5 A roko man aaba aika a raroa, man tokin karawa, eng, te Uea ma bwainibuaka aika bwain unna, bwa e na urua te aonaba ni kabane.\n\n6 Kam na takaaka, bwa e a kaan ana bong te Uea; e na roko n aiaron te urubwai iroun ae Moan te Mwaaka.\n\n7 Mangaia ae a na bane n akea korakoraia aomata, ao a na bwara nanoia ni kabane;\n\n8 Ao a na bane ni maaku; a na bane n taonaki n te maraki ma te nanokawaki; a na kuba ngkana a kaitaraa; ao a riki moaia n ai aron te mwaakaro.\n\n9 Nooria, e na roko ana bong te Uea, ae boota te nanobuaka ma te un ae korakora, bwa e na kamaroaea te aonaba; ao e na tiringia taan bure aika a maeka iai.\n\n10 Bwa a na akea ootaia itoin karawa ma bwain karawa nako; ao e na karooaki taai n tain butina, ao a na akea ootan namwakaina.\n\n11 Ao N na katuaaea te aonaba ibukin buakakana, ma aika a buakaka ibukin aia bure; N na katoka kainikatongaia aika a kamoamoa, ao N na katoki aia kainikatonga aika a kamwaraa.\n\n12 N na karieta kakawakin te aomata nakon te koora ae tamaroa; e na kakawaki riki te aomata nakon te mwakora ni koora i Obira.\n\n13 Mangaia ae N na ioioa karawa, ao e na mwaing aonaba man nnena, n tain unin nanon aia Uea Taanga ni Buaka, ao ni bongin korakoran marakin nanona.\n\n14 Ao e na riki aio n ai aron te ria ae kaeaki, ao n ai aron te tiibu ae aki mwaannanoaki; ao aomata a na okiria aia koraki, ao a na bane ni biri nako n okira oin abaia.\n\n15 A na ewaraki aomata ni kabane aika a kamoamoa; eng, ao aomata ni kabane aika a itoman ma aika a buakaka a na bwaka n te kabaang.\n\n16 A na tiringaki natiia, ni boaaki ketaia i mataia; a na iraeaki bwain aia auti ao a na tauaki buuia.\n\n17 Nooria, N na kateirakeia I-Miria ni kaaitaraia, aika a aki tabe nanoia n te tirewa ke te koora, ke ni mataai iai.\n\n18 Ao aia bwai ni katebe; e na kamaenikunia; ao a na akea aia nanoanga nakon uaan te biroto; ao a na aki kamauriia ataei.\n\n19 Ao Bwaburon, are te kabanea ni mimitong n aba n uea, are a kamoamoa tikiraoina I-Kareria, e na riki n aiaron Totom ao Komora ngke a uruakaki iroun te Atua.\n\n20 E na bon aki manga kaainaki, ke ni maekanaki man te roro teuana nakon te roro teuana; ke ni iai I-Arabia ake a na manga katea umwaianrianna iai; ke ni iai taan kaawakin tiibu ake a na manga kaweneia aia nanai iai.\n\n21 Ma a na maeka iai manin te rereua aika a kaakang; ao a na onrake aia auti irouia maan aika a tangitang; ao a na maeka aaoro iai, ao a na eweewe ikekei kooti aika a aki manana.\n\n22 Ao a na tangitang manin aaba aika a kaakang i nanon aia auti aika a kamaroa, ao taian raakon i nanon aia bareti aika a raraoi; ao e a kan roko ana tai, ao e na aki kamaanaki ana bong. Bwa N na waekoa n uruakia; eng, N na nanoangaia au botanaomata, ma a na bane ni mate aika a kamwaraa.\n\n", "2-ne 24": "[center][font_size=26]Mwakoro 24[/font_size][/center]\n\n[i]Iteraera e na ikotaki ao e na kimwareirei ni motirawan te tenga n ririki—E teweaki nako Rutibero mai karawa ibukin te kaaitara—E na tokanikai Iteraera iaon Bwaburon (te aonaba)—Kabootaua ma Itaia 14. Uakaan ma 559–545 I.K.[/i]\n\n1 Bwa e na nanoanga Iakobwa te Uea, ao e na rinea Iteraera, ao e na kamaekaia iaon oin abaia; ao a na botaki iruwa mangaia, ao a na reitaki kain te bata are Iakobwa.\n\n2 Ao aomata a na uotia aomata ni kairia nakon aia tabo; eng, man tokin te aonaba ae raroa nako; ao a na oki nakon abaia ni berita. Ao te bata are Iteraera e na tautaekaniia, ao a na riki aomata aikai bwa toro mwaane ma aine iaon aban te Uea; ao a na kataenikaia aomata ake a tia ngkoa n taenikai irouia; ao a na babaire i aoia ake a tia n tautaekaniia.\n\n3 Ao e na koro bukina bwa n te bong arei, e na anganiia te Uea te motirawa, man aia nanokawaki, ao man maakuia, ao man te tautoronaki are a tia n tauaki ma te matoa bwa a na karaoia.\n\n4 Ao e na koro bukina n te bong arei, bwa ko na uotarake te taeka n rabakau aio ni kaitaraa uean Bwaburon ni kangai: E a kangara te tia tautaeka n toki ao te kaawa ni koora n toki!\n\n5 E a tia te Uea n otoi okora ake a buakaka, ma aia kai n uea tooka.\n\n6 Teuare e oroia aomata ma te un n aki toki, teuare e tautaekaniia aba nako ma te un, e na bwainikirinaki, ao akea ae e na tuka aei.\n\n7 E na raoi aonaba ni bane, ao n rau; ao a na moana aia anene.\n\n8 Eng, a na kimwareirei kai aika mwaiango irouna, ao tiiran Rebanon, ni kangai: Man te tai are ko bwaka iai ao akea te aomata are e a tia ni kawarira bwa e na kabwakaira.\n\n9 Moone mai nano e ingainga nanona ni kan kaitibo ma ngkoe n rokom, e na kautiia maate ibukim, n irianaki ma mataniwi ngkoa iaon te aonaba; e a tia naba ni kautiia man aia kaintokanuea uea ni kabane man aaba nako.\n\n10 A na bane n taetae nakoim ni kangai: Ko a tia n riki ni mamaara naba n ai arora? Ko a tia n riki n ai arora?\n\n11 Raoiroim e a uotaki rikaaki nakon te ruanimate; ao akea ae e na ongo tangin am raea; a taakinaki teino iaam, ao e a rabunaki aom irouia iino.\n\n12 Ai korakorara bwakam mai karawa, O Rutibero, ae natin te ingabong! Ngkai ko a tia ni kabwakaki nako aontano, ngkoe ae ko kamamaaraia aaba nako!\n\n13 Bwa ko a tia ni kangai i nanom: N na waerake nako karawa, N na karietata riki au kaintokanuea nakon ana itoi aika a mwaiti te Atua; N na tekateka naba iaon te maunga are e a botaki te aba iai n iterana are mai meang;\n\n14 N na waerake riaon rietaia naang; N na riki n aiaron Are Moan te Rietata.\n\n15 Ma ae ko na kairaki nako moone, nako kabin te rua.\n\n16 Ake a nooriko a na miakiniko, ao a na iangoiko ao a na kangai: Aei te aomata ae karaoa te aonnaba bwa e na ruru, ao n ioioi aaba n Uea?\n\n17 Ao e karaoa te aonaba bwa aiaron te rereua, ao e urui taian kaawa ake i aona, ao e aki kauki aia auti ana bure?\n\n18 Uea ni kabane man aaba nako, eng, ngaia ni kabane, a na wene n te mimitong, n tatabemania nako n oin aia auti.\n\n19 Ma ko a teweaki nako mai nanon ruan matem n aiaron te mwanga ae ribaki, ma nikiraia ake a tiringaki n ewaraki n te kabaang, aika a teweaki nako kabin te rua ae rawata atibuna; n aiaron te mate ae toutouaki.\n\n20 Ko na aki taunaki mangaia, ngkai ko a tia n urua abam ma n tiringia am bootanaomata; kanoaia taan karaoa ae buakaka a na aki karineaki.\n\n21 Katauraoa tiringaia natiia ibukin aia bure tamaia, bwa a na aki teirake ke n abana te aba ke ni kaona aon te aonaba n taian kaawa aika bubura.\n\n22 Bwa N na teirake ni kaaitaraia e taku aia Uea Taanga ni Buaka, ao N na kamauna mai Bwaburon, te ara ao te nikira, te nati te mwaane, ao ae ai te nati te mwaane, e taku te Uea.\n\n23 Ao N na karikiia naba bwa nneia maan ni kiba aika biten ao neei n ran; ao N na taea aona n te kainiaaki n urubwai, e taku aia Uea Taanga ni Buaka.\n\n24 Aia Uea Taanga ni Buaka e a tia n tuea, ni kangai: E koaua n aron ae I a tia n iangoia bwa e na koro bukina; n aron are I a tia ni motikia, ao e na riki—\n\n25 Bwa N na kairia I-Aturia nakon abau, ao iaon au maunga N na toua i aan waeu, ao ngkanne ana amo e na nako mai aoia, ao rawawatana e na nako ma iaon angaia.\n\n26 Aio te baire are e a tia ni katauaki ibukin te aonaba ni kabane; ao aio te bai are e aroraki nako aoia aaba ni kabane.\n\n27 Bwa e a tia aia Uea Taanga ni Buaka ni baireia, ao antai ae e na bitia? Ao e a tia n arora baina nako, ao antai ae e na kaokia?\n\n28 N te ririki are e mate iai te Uea are Aati ao aio bon te rawawata.\n\n29 Tai kimwareirei, ngkami Bwaretaina ni kabane, ngkai e mwaoto ana kai are e oroingkami; bwa man wakaan te naeta e na kaoti te kaokateriti uaana bon taian naeta aika kibakiba ma ni kamaamate.\n\n30 Ao aia moan nati ake a raarikin a na amwarake ao ake a kainnano a na wene i nanon te rau; ao N na tiringia wakaam n te rongo, ao e na tiringiia nikiraia am aomata.\n\n31 Tang n nanokawaki, O te mataroa; tang, O te kaawa ae bubura. Ngkami Bwaretaina birinako ni kabane; bwa e na kaoti mai meang te bubu, ao a na akea ae e na aki mena ni nnena n te tai are e baireaki.\n\n32 Teraa ae ti na taekinna nakoia taan uarongorongo man aaba nako? Bwa te Uea e a tia ni katea Tion, ao ana aomata aika kainnano a na onimakinna.\n\n", "2-ne 25": "[center][font_size=26]Mwakoro 25[/font_size][/center]\n\n[i]E kimwareirei Nibwaai n ae maataata—A na ataaki nanon ana taeka ni burabeti Itaia ni boong aika kaitira—A na oki Iutaia mai Bwaburon, a na taura te Mesia iaon te kaibangaki, a na kamaeaki nako ao ni katuaeaki—A na manga kaokaki ngkana a kakoaua te Mesia—E na moan roko onobubua te ririki i mwin kitanan Ierutarem iroun Riaai—A ongeaba Nibwaite nakon ana tua Mote ao a kakoaua naba Kristo, are Atuan Iteraera ae Tabu. Uakaan ma 559–545 I.K.[/i]\n\n1 Ngkai Ngai, Nibwaai, I a taekin bwaai aika a kaineti ma taian taeka ake I a tia ni koroi, ake a taekinaki iroun Itaia. Bwa nooria, a mwaiti bwaai ake e taekin Itaia aika a aki oota iai au botanaomata; bwa a aki atai nanon taeka ni burabeti ake a taekinaki iai Iutaia.\n\n2 Bwa Ngai, Nibwaai, I tuai n reireiniia aron aia katei ma rongorongoia Iutaia aika a mwaiti; bwa aia mwakuri bon mwakurin te roo, ao bwaai aika a karaoi bon bwaai aika a ribaki.\n\n3 Mangaia ae I a koroboki nakoia au botanaomata ao nakoia naba aika a wareki au bwai ake I koroi, bwa aonga n ataa taekan ana motikitaeka te Atua, ae a na rootaki iai aaba ni kabane, n taeka ake e a tia n taekin.\n\n4 Mangaia ae kakauongo, O au botanaomata, aika kain te bata are Iteraera, ao kauki taningami nakon au taeka; bwa ngkai a aki maatata ana taeka Itaia nakoimi, ma a maataata nakoia aika a kaonaki n tamnein te taetae ni burabeti. Bwa N na taekinna nakoimi te taeka ni burabeti, n aron ana kairi te tamnei are mena irou; mangaia ae N na taetae ni burabeti nakoimi n ae maataata n aron bwaai aika a mena inanou man te tai are I moan kitana iai Ierutarem ma tamau; bwa taraia, e kimwareirei tamneiu ni kamataatai bwaai nakoia au botanaomata, bwa a aonga n atai.\n\n5 Eng, ao e kimwareirei tamneiu n ana taeka Itaia, bwa ngke I kitana Ierutarem, ao a mwaiti aia mwakuri Iutaia aika I a tia n noori, ao I ataia bwa a oota Iutaia n aia taeka burabeti, ao akea te botanaomata teuana ae raka riki ootaia nakoia Iutaia n aron bwaai ake a tia n taekinaki nakoia, ma ti ngkana a reiakinaki n aron reiakinaia Iutaia.\n\n6 Ma taraia, Ngai ae Nibwaai, I tuai n reireinia au botanaomata n aron reiakinaia Iutaia; ma taraia, I a tia ngai ni maeka I rarikin Ierutarem, ao I atai taekan aaba ake a uakaan mangaia; ao I a tia n taekin aron ana katuua te Atua nakoia au botanaomata, aika a tia n reke nakoia Iutaia, n aron bwaai ake e a tia n taekin Itaia, ma I tuai ni koroi.\n\n7 Ma taraia, N na waaki ma oin au taetae ni burabeti, ae e maataata; are N na ataia iai bwa akea ae e na kairua iai; ma e ngae n anne, ni boong ake a na koro iai bukin ana taeka ni burabeti Itaia aomata a na ataia ma te aki nanokokoraki, n taai are a na koro iai bukiia.\n\n8 Mangaia ae a kakawaki nakoia te botanaomata, ao N na taetae nakoia ake a taku bwa e aki kakawaki nakoia, ao N na kaineta naba au taeka nakoia oin au botanaomata; bwa I ataia bwa a na kakawaki nakoia ni boong aika kaitira; ao a na oota n nanoia n te bong arei; mangaia ae I a tia ni koroi bon ibukiia.\n\n9 Ao n aron ae a tia n tiringaki te roro teuana mai buakoia Iutaia ibukin aia buakaka, ao a tia n tiringaki man te roro teuana nakon te roro teuana ibukin aia buakaka; ao bon akea i buakoia ae a tia n tiringaki n aki taekinaki tiringakiia irouia ana burabeti te Uea.\n\n10 Mangaia ae a tia n tuangaki taekan te mate are e na roko iaoia, n aki maan mwiin kitanan Ierutarem iroun tamau; ma e ngae n anne ao a kamatoai nanoia; ao n aron au taeka ni burabeti ao a bon tia n tiringaki, ma ti nikiraia aika a tia ni uotaki nako bwa bure nako Bwaburon.\n\n11 Ao ngkai I taekina aio ibukin te tamnei are i nanou. Ao e ngae ngke a tia ni kairaki nako ao a na manga bon oki, ao n riki aban Ierutarem bwa abaia; mangaia ae a na manga kaokaki nakon aban rikiia.\n\n12 Ma taraia, a na bubuaka, man tataekin taian buaka; ao ngkana e roko te bong are e na kaoti iai nakoia Natin te Tama ae te Rikitemanna, eng, are Taman karawa ma aonaba, e na kaoti nakoia n te rabwata, ao taraia, a na aki butimwaia, ibukin aia bure, ao matoan nanoia ma kamoamoaia.\n\n13 Taraia, a na tauria; ao i mwin wenena i nanon te bwanga ni mate i nanon te maan ae teniua te bong ao e na mangauti mai buakoia maate, ma te kamaiu iaon baina ni kiba; ao a na bane ni kamaiuaki i nanon uean te Atua ake a kakoaua arana. Mangaia ae e kimwareirei tamneiu n taetae ni burabeti n taekin taeka, bwa I a tia n noori kanoan bongin maiuna, ao nanou e neboa arana ae tabu.\n\n14 Ao taraia e na koro bukina bwa i mwin teiraken te Mesia mai buakoia maate, ao ni kaoti nakoia ana botanaomata, ao nakoia aika a mwaiti aika a na kakoua arana, taraia, e na manga uruakaki Ierutarem; bwa a na reke kaia akana buakana te Atua ma kain ana ekaretia.\n\n15 Mangaia ae a na kamaenakoaki Iutaia nakon aon aaba ni kabane; eng, ao e na uruakaki naba Bwaburon, mangaia ae a na kamaenakoaki Iutaia irouia aaba ake tabeua.\n\n16 Ao mwiin kamaenakoaia, ao te Uea ae te Atua e na katuaeia ri nanon aaba ake tabeua rinanon rooro aika a mwaiti, eng, rinanon te roro teuana nakon teuana ni karokoa te tai are a na kairaki iai nanoia bwa a na kakoaua Kristo, ae Natin te Atua, ao te mwakuri ni kamaiu, e aki totoki ibukiia aomata nako—ao ngkanne e na roko te bong are a na kakoaua iai Kristo, ao a na neboa te Tama i nanon arana, ma nanoia ao baia aika a itiaki, ao a na aki manga kantaninga te Mesia riki temanna, ao ngkanne n te tai anne, e na roko iai te bong are a riai iai ni kakoauai bwaai aikai.\n\n17 Ao te Uea e na manga arora baina riki te kaua tai ni kaokia ana botanaomata man aroia ni bua ao ni bwaka. Mangaia ae e na waaki ni karaoa te mwakuri ae kamiimi ma ni kakuba i buakoia ana botanaomata.\n\n18 Mangaia ae e na taekin ana taeka nakoia, aika taeka ake a na kabonganai ni motiki iai taekaia n te bong n toki, bwa a na anganaki bwa e aonga n reke taekan te Mesia ni koaua irouia, are e a tia n aki butimwaeaki irouia; ao e a aonga naba n reke te koaua irouia ae akea te Mesia ae a na kaantaninga rokona, bwa akea ae e na manga roko, ma ti ngkana te Mesia ni kewe are e na keweia aomata; bwa bon ti temanna te Mesia are e a tia n taekinaki irouia burabeti, ao te Mesia anne bong ngaia are e na aki butimwaeaki irouia Iutaia.\n\n19 N aron aia taeka burabeti, e na roko te Mesia onobubua te ririki i mwin kitanakin Ierutarem iroun tamau; ao aron aia taeka burabeti ao ana taeka naba ana anera te Atua, e na aranaki bwa Iesu Kristo, ae Natin te Atua.\n\n20 Ao ngkai, tariu, I a tia n taetae n aron ae maataata bwa kam aonga n aki kairua. Ao n te koaua n aron ae e maiu te Uea ae te Atua are e kaira Iteraera ni kitana aban Aikubita, ao n angan Mote te mwaaka ni kona ni kamaiuia aaba i mwin tenakiia irouia naeta aika a boitin, ngkana a kona ni katoka mataia iaon te naeta are e kateia imataia, ao e anganna naba te mwaaka bwa e na bwena te bwaa bwa e aonga ni waanako te ran mai iai; eng, taraia bwa I taekinna nakoimi, bwa a koaua bwaai aikai, n aron ae maiu te Uea ae te Atua, bon akea te ara riki teuana are e a tia n taekinaki i aan karawa ma ti Iesu Kristo, are I a tia n taekinna, are a na kona ni kamaiuaki iai aomata.\n\n21 Mangaia ae bon ibukin bwaai aikai are e a tia iai ni tuea te Uea ae te Atua nakoiu bwa a na taurabwaki ma ni kaawakinaki bwaai ake I a tia ni koroi, ao n anganaki kanoau, man te roro teuana nakon te roro teuana, bwa e aonga ni kakoroaki bukin te tuea aio nakon Iotebwa, ae e na aki kamaunaki kanoana n aron teimatoan te aonaba.\n\n22 Mangaia ae a na waaki bwaai aikai man te roro teuana nakon te roro teuana n aron teimatoan te aonaba; ao a na koro bukiia n aron nanon ma kukurein te Atua; ao a na motikaki taekaia aaba ake a kaawakin n ai aron taeka ake a koreaki inanoia.\n\n23 Bwa ti kakorakoraira ni koroboki, n anai nanoia natira, ao tarira naba, bwa a na kakoaua Kristo, ao bwa aonga ni manga tangiraki iroun te Atua; bwa ti ataia bwa bon rinanon te akoi are ti kamaiuaki iai i mwin bwaai ni kabane ake ti kona ni karaoi.\n\n24 Ao n aki nanokokoraki e ngae ngke ti kakoaua Kristo, ao ni kawakin ana tua Mote, ao ni kantaninga ma te teimatoa n te onimaki i nanon Kristo, ni karokoa kakoroan bukin te tua.\n\n25 Bwa bon aio bukin anganakira te tua aio; mangaia ae bon te tua ae e a tia ni mate are ti na kawakinna, ao ti a kamaiuaki i nanon Kristo ibukin ara onimaki; ma n teimatoa ni kawakina te tua ibukin irakin tua.\n\n26 Ao ti kaakarabakauakina Kristo, ao ti kimwareirei iroun Kristo, ao ti tataekina Kristo, ao ti taetae ni burabeti ibukin Kristo, ao ti koroi kanoan ara taeka ni burabeti bwa natira a na ataia bwa antai ae a na kawaria ibukin kamaunan aia bure.\n\n27 Mangaia ae ti a taekina te tua bwa a aonga natira n ataa maten te tua, ao man ataan maten te tua, a na kona ni kaantaninga te maiu are i nanon Kristo, ao n ataia bwa e a tia ni kateaki te tua ibukin anne. Ao ngkana e a tia ni kakoroaki bukin te tua anne iroun Kristo, ao a na aki kamatoai nanoia ni kaitaraa n te tai are e na kamaunaki iai te tua anne.\n\n28 Ao ngkai taraia au botanaomata, bon ngkami aomata aika kam kamoamoa; mangaia ae I a tia ni kamatataa au taeka nakoimi, bwa kam aonga n ota raoi iai. Ao taeka ake I a tia n taekin a na tiku bwa taeka ni kakoaua ni kaitaraingkami; bwa a tau ibukin reiakinan te kawai ae raoiroi nakoia aomata; bwa te kawai ae eti bon kakoauan Kristo ao n aki kaakea; bwa ngkana ko kaakea ao ko kaakeaia naba burabeti ao te tua.\n\n29 Ao ngkai taraia, I taekina aei nakoimi bwa te kawai ae eti bon kakoauan Kristo, ao N aki kaakea; ao Kristo bon Atuan Iteraera ae Tabu; mangaia ae ko riai ni bobaraaki i matana, ao n neboia ma marurungim, am iango, ma korakoram ao tamneim ni kabanea; ao ngkana ko karaoa aio ao ko na aki teweaki nako.\n\n30 Ao ni karokoa te tai are e kaantaningaki, karaoi ana mwakuri ma ana otenanti te Atua niua te tai are e na kakoroaki iai bukin te tua are anganaki Mote.\n\n", "2-ne 26": "[center][font_size=26]Mwakoro 26[/font_size][/center]\n\n[i]Kristo E na waakina ana mwakuri n ibuobuoki i buakoia Nibwaite—E a kaman noora tiringakia ana botanaomata Nibwaai—A na taetae man te bubu—a na katei ekaretia aika a kewe Tientaire ao botaki ni karaba aika buakaka—E aki kariaia te Uea bwa a na karaoi nakoanibonga aika kewe ibukin reken te aro. Uakaan ma 559–545 I.K.[/i]\n\n1 Ao i mwin mangautin Kristo man te mate ao e na kaoti nakoimi, natiu, ao nakoimi tariu aika kam tangiraki; ao a na riki taeka ni kabane ake e taekin nakoimi bwa tua aika kam riai ni karaoi.\n\n2 Bwa taraia, I taekinna nakoimi bwa I a tia n noori rooro aika a mwaiti aika a na roko ao n nako ao a na mwaiti bubuaka ma itabaraara imarenaia au botanaomata.\n\n3 Ao i mwin rokon te Mesia ao a na anganaki au botanaomata kanikinaean bungiakina, ao matena naba ma mangautina; ao e na korakora ma ni kakamaku te bong arei nakoia aika a buakaka, bwa a na mate; ao a na mate ngkai a teweia nako burabeti, ma aomata aika itiaki, ao a karebanaia, ao a tiringia; mangaia ae e na waerake tangin raraaia aomata aika itiaki nakon te Atua man taabo ake a tiringaki iai.\n\n4 Mangaia ae aomata ni kabane aika a kamoamoa, ma aika a karaoa ae buakaka, e na roko te bong are a na kabuekaki iai n ai aron taian uteute, n aron ana taeka aia Uea Taanga ni Buaka.\n\n5 Ao aomata ake a tiringia burabeti, ma aomata aika itiaki, a na bwaka nako kabin te aonaba are e na kabwautiia, n aron ana taeka aia Uea Taanga ni Buaka; ao a na manga rabunaki i an maunga, ao ukeukenanti a na uotia nako, ao a na bwakaraki n taian kateitei ao a na kamantintiaki nakon mwakorokoro ao ni kamanatuaki nakon te bubu.\n\n6 Ao a na kawaraki n te iti, ma te baa, ma rurun te aonaba, ao n aekan urubwai nako, bwa e na rikirake korakoran uran nanon te Uea irouia, ao a na riki n aiaron taian uteute, ao e na roko te bong are a na kabuekaki iai, n aron ana taeka aia Uea Taanga ni Buaka.\n\n7 E korakora te maraki, ma te korakai are e namakinna tamneiu ni buaia au botanaomata aika a tiringaki! Bwa Ngai ae Nibwaai, I a tia n nooria, ao I a kuri ni mate n te rawawata are I taonaki iai imatan te Uea; ma e riai bwa N na tang nakon Atuau: A raraoi arom.\n\n8 Ma taraia, aika a raoiroi a ongo nakon aia taeka burabeti, ao a aki tiringia, ma a kakantaninga nakon Kristo ma te teimatoa ibukin kanikina ake a anganaki, e ngae ngke a bwainikirinaki—taraia, bon ngaia aika a na aki mate.\n\n9 Bwa e na kaoti nakoia Natin te Raoiroi; ao e na kamaiuia, ao e na reke te rau irouia irouna, ni karokoa banen rooro aika teniua, ao a na mwaiti man te kaaua n roro aika a na mate i nanon te raoiroi.\n\n10 Ao ngkana a tia n riki bwaai aikai ao e na waekoa n roko te mate iaoia au botanaomata; bwa e ngae ngke e maraki tamneiu iai, ao I a tia n nooria; mangaia ae I ataia bwa e na bon koro bukina; ao a na kaboonako rabwataia ibukin te akea; ao a na karekea te tiringaki bwa kanuangaia ibukin kamoamoaia ma burababaia; bwa a ira nanon te riaboro ao a rinei mwakurin te roo ao tiaki te oota, mangaia ae a na nako moone.\n\n11 Bwa e na aki teimatoa Tamnein te Uea ni maeka ma aomata. Ao ngkana e toki ni maeka te Tamnei ma te aomata ao e na waekoa n roko te mate, ao e rawawata tamneiu n aei.\n\n12 Ao n aron are I taekinna ibukin kairan nanoia Iutaia ae Iesu bon te Kristo, e riai naba ni kairaki nanoia Tientaire bwa a na ataia ae Iesu bon te Kristo, ae te Atua ae Akea Tokina;\n\n13 Ao e na kaoti nakoia aika a kakoaua ni mwaakan te Tamnei ae Raoiroi; eng, nakoia aaba, reeti, neewe, ao aomata ni kabane ni karaoi kakai aika korakora, kanikina, ma kamiimi i buakoia natiia aomata n aron aia onimaki.\n\n14 Ma taraia, I taetae ni burabeti nakoimi ni kaineti ma boong aika kaitira; ni kaineti ma boong ike te Uea ae te Atua e na kaoti bwaai aikai nakoia natiia aomata.\n\n15 I mwin te tai are a tia ni bua iai natiu ma natiia tariu i nanon aia kerikaaki n aia aki onimaki, ao n tia n tiringaki irouia Tientaire; eng, i mwin te tai are e a tia iai te Uea ae te Atua n otabwaninia ma ana taanga ni buaka, ao n tia ni kaaitaraia ma taian taua ma oo; ao n tian kabwakakia inano i buakon te bubu ni karokoa ae a bua, ma e na koreaki aia taeka aika a raoiroi, ao e na ongo aia tataro aika a kakaonimaki, ao ni kabane ake a kerikaaki n aia aki onimaki a na bon aki mwanuokinaki.\n\n16 Bwa naake a tiringaki a na taetae nakoia mai aontano, ao aia taeka a na rinano n nako mai i nanon te bubu, ao bwanaia titebo ma bwanaan te tamnei ae a taneiai ma ngaia; bwa e na anganna te Uea ae te Atua te mwaaka, bwa e aonga ni wirikiriki ni kaineti mangaia, n aiaron ae e otinako mai aontano; ao aia taetae e na wirikiriki mai nanon te bubu.\n\n17 Bwa e taku ana taeka te Uea ae te Atua: a na koroi bwaai aika a riki nakoia, ao a na koreaki ao a na kaawakinaki i nanon te boki, ao e na aki reke irouia ake a tia ni bua i nanon aia kerikaaki n aia aki onimaki, bwa a ukoukora uruakan ana bwai te Atua.\n\n18 Mangaia ae a bane ni waekoa tiringaia aomata ake a na tiringaki; ao mwaitia aia aomata aika a buakaka a na riki n aiaron kunin te koraa ae ukaki nako—eng, n aron are taekinna te Uea ae te Atua: E na roko n te tai ae karina, ni waekoa—\n\n19 Ao e na koro bukina bwa ake a bua i nanon aia kerikaaki n aia aki onimaki, a na tiringaki i nanon baia Tientaire.\n\n20 Ao a tabekakirake Tientaire ibukin kainikatongan aia taratara, ao a bwaka, ao ibukin korakoran bwakaia, ao a mwaiti ekaretia aika a katei; ao a kaakea mwaakan ma ana kakai te Atua, ao a kamoamoaia n aron oin wanawanaia ma rabakauia, bwa aonga ni kareke mwane ma ni karawawataia aika a kainnano.\n\n21 Ao a mwaiti ekaretia aika a kateaki aika a karika te bakantang, te kauntaeka, ao te kairiribai.\n\n22 Ao a mwaiti botaki ni karaba aika buakaka, n aron taai naba ake rimoa, n aiaron ana koraki te riaboro aika a buakaka, bwa bon ngaia ake a katei bwaai aikai; eng, ngaia ae e kunea te tiriaomata, ma mwakurin te roo; eng, ao e kairiria man roroaia n te roobu ae beebete ni karokoa ae a bae n ana roobu ae matoatoa n aki toki.\n\n23 Bwa taraia tariu aika kam tangiraki, I tuangkami bwa e aki mwammwakuri te Uea ae te Atua i nanon te roo.\n\n24 Bon akea te bwai ae kakaraoia ma ti bwaai aika a na kawaaka te aonaba; bwa e tangira te aonaba, n te aro are e anga oin maiuna bwa e aonga ni kairia aomata ni kabane nakoina. Mangaia ae bon akea temanna are e tuangnga bwa e na aki karekea ana kamaiu.\n\n25 Taraia, e a tia n tang nakoia tabemwaang ni kangai: Kitanai? Taraia, I taekina aio nakoimi, E tuai; ma E taku: Nakomai nakoiu ngkami ni kabane mai iaon tokin te aonaba, kabooa te miriki ma ana karewe te manibeeru, n akea te mwane n akea boona.\n\n26 Taraia, e a tia n tuangiia tabemwaang bwa a na otinako man te auti n nebo, ke man tabo n taromauri? Taraia, I taekina aio nakoimi; E tuai.\n\n27 E a tia n tuangiia tabemwaang bwa a na aki taua ana kamaiu? Taraia, I taekina aio nakoimi, E tuai; ma e a tia n anga nako n akea boona nakoia aomata ni kabane; ao e a tia n tuatua nakoia ana botanaomata bwa a na kairi nanoia aomata ni kabane nakon te rairannano.\n\n28 Taraia, e a tia te Uea n tuangiia tabemwaang bwa a na aki taua ana raoiroi? Taraia, I taekina aio nakoimi, E tuai; ma a kona aomata ni kabane n akea ae kaokoroaki n taua, ao akea ae aki kariaiakaki.\n\n29 E tuatua bwa a na akea te nakoanibonga aika kewe ibukin reken te aro; nakoanibonga aika kewe ibukin reken te aro bon aia mwakuri aomata ni kabwarabwara ao ni karikiia bwa aongkoa ootan te aonaba ngaia, bwa e aonga n reke aia raka ma neboaia n te aonaba; bwa aki ukoukora mweraoin Tion.\n\n30 Taraia, e a tia te Uea n aki kariaia te bwai aio; mangaia ae te Uea ae te Atua e a tia ni katea te tua ae a riai aomata ni kabane n iai irouia te tangira ae kororaoi, ao te tangira ae kororaoi, aio bon te tangira ao ngkana akea irouia te tangira ae kororaoi ao bon akea ngaia. Mangaia ae ngkana iai irouia te tangira ae kororaoi ao a na aki kariaia bwa e na mate te tia mwakuri i Tion.\n\n31 Ma te tia mwakuri i Tion e na beku ibukin Tion; bwa ngkana a mwakuri ibukin te mwane ao a na mate.\n\n32 Ao e manga tuatua riki te Uea ae te Atua bwa a na aki tiritiri aomata; bwa a na aki kewe; bwa a na aki iraa; bwa a na aki tataboraea aran te Uea ae Atuaia; bwa a na aki bakantang; bwa a na aki kairiribai; bwa a na aki kauntaeka imarenaia; ao bwa a na aki wenenibure; ao bwa a na aki karaoi bwaai aikai ni kabane; bwa ane e karaoi ao e na mate.\n\n33 Bwa akea mai buakon buakaka aikai ae roko mai iroun te Uea; bwa e ti kakaraoa ae raoiroi i buakoia natiia aomata; ao akea te bwai ae e na karaoia ma ti ae maataata nakoia natiia aomata; ao e weteia ni kabane bwa a na nakoina ma ni katoonga ana raoiroi; ao akea ae totokoia ngkana e nakoina, ae bwatabwata ke ae mainaina, te toro ke ae inaomata, te mwaane ke te aine; ao e uringia aika a beekan; ao titebo aroia ni kabane imatan te Atua, Iutaia ma Tientaire.\n\n", "2-ne 27": "[center][font_size=26]Mwakoro 27[/font_size][/center]\n\n[i]E na buta te aonaba n te roo ao kitanan te koaua ni boong aika kaitira—E na roko Ana Boki Moomon—Ana kakoaua te boki taan kakoaua aika teniman—E taekinna te aomata ae rabakau bwa e aki kona ni wareka te boki ae kainaki—E na karaoa te mwakuri ae tamaroa ma ni kamiimi te Uea—Kabootaua ma Itaia 29. Uakaan ma 559–545 I.K.[/i]\n\n1 Ma taraia, ni boong aika kaitira, ke n aia bong Tientaire—eng, taraia, a na bane n on abaia Tientaire ni kabane, ao abaia naba Iutaia, ma aomata ni kabane ake a roko iaon te aba aio ma ake a maeka iaon aaba ake tabeua, eng, n aaba nako iaon te aonaba, taraia, a na manging n te bure ma mwakuri aika bati n ribaki n aekaia nako—\n\n2 Ao ngkana e a roko te bong are a na kawaraki iai iroun aia Uea Taanga ni Buaka, ma te baa, ma mwaeiein te aba, ma te karongoa ae korakora, ma te buaka, ma te ang ae baibati, ma uramwakan te ai ae kamaunai bwaai.\n\n3 Ao a na riki aaba ni kabane ake a buakana Tion, ao ni karawawata, n aiaron te mii n te tairiki; eng, e na riki aio nakoia, n aiaron te aomata ae baki ae mii, ao taraia e amwarake, ma ngke e uti ao e baki tamneina; ke n aiaron te aomata ae taka ae mii, ao taraia e mooi, ma ngke e uti ao e nimaamate, ao e aki rauaki nanona eng, aio arona ae e na riki nakoia te botanaomata man aaba ni kabane ake a kan buakana te Maunga are Zion.\n\n4 Bwa taraia, ngkami ni kabane aika a karaoa ae buakaka, tai kakamwakuri ao tataninga, bwa ane kam na takarua, ao n tang; eng, ane kam na koro ni manging ma tiaki n te wain, ane kam na bebei ma tiaki man te mooi ae matoatoa.\n\n5 Bwa taraia e a tia te Uea ni kabwaroa i aomi angin te kan matu ae korakora. Bwa taraia, kam a tia ni kain matami, ao kam a tia ni kaakeaia burabeti; ao a tia ni karabaia ami tia tautaeka ma ami tia mamata ibukin buakakami.\n\n6 Ao e na koro bukina bwa te Uea ae te Atua e na kaoti nakoimi taeka man te boki, ao bon aia taeka aomata ake a tia ni mate.\n\n7 Ao taraia e na kainaki te boki anne; ao i nanon te boki bon ana kaotioti te Atua, man moan rikin te aonaba ni karokoa tokina.\n\n8 Mangaia ae ngkai a tia ni kainaki bwaai aikai, ao a na aki kaotaki bwaai aika a kainaki n te tai are korakora iai te buakaka ma mwakuri aika ribaki irouia aomata. Mangaia are te boki anne, e na karabaki mai irouia.\n\n9 Ma e na anganaki te aomata temanna te boki anne, ao e na anga kanoan te boki, aika aia taeka aomata aika a tia ni mate ao n taunaki ni bubun te tano, ao e na anga taeka aikai nakon te aomata temanna.\n\n10 Ma e na aki anga taeka aika a tia ni kainaki, ke n anga naba taekan te boki. Bwa e na kainaki te boki ni mwaakan te Atua, ao e na kainaki naba te kaotioti i nanon te boki ni karokoa te tai are boraoi ma nanon te Uea, bwa e na kaoti; bwa taraia, a kaoti iai bwaai ni kabane man moan karikan te aonaba ni karokoa tokina.\n\n11 Ao e na roko te bong are a na warekaki iai kanoan te boki are e a tia ni kainaki mai taubukin auti; ao a na warekaki ni mwaakan Kristo; ao a na kaotaki bwaai ni kabane nakoia natiia aomata, ao aikai a na riki nakoia natia aomata, ao aikai a na riki nakoia ni karokoa tokin te aonaba.\n\n12 Mangaia ae n te bong arei ao e na anganaki te aomata are I a tia n taekinna te boki, e na karabaki te boki mai mataia kaain te aonaba, ao bon akea ae e na nooria ma ti taan kakoaua ake teniman aika a na nooria, ni mwaakan te Atua, i rarikin te aomata are e na anganaki; ao a na kakoaua te boki ma kanoana.\n\n13 Ao akea riki ae e na nooria, ma ti ngkana e boraoi ma nanon te Atua, bwa a na kakoaua ana taeka nakoia natiia aomata; bwa e a tia n taekinna te Uea ae te Atua bwa a na taetae aika kakaonimaki n aiaron ae otinako mai wiia maate.\n\n14 Mangaia ae e na waaki te Uea ae te Atua ni kaoti taekan te boki; ao e na kaoti ana taeka rinanoia taan kakoaua aika a mwaiti; e na kataua nakon takun nanona; ao e na reke kain ane e aki butimwaea ana taeka te Atua!\n\n15 Ma taraia, e na koro bukina bwa te Uea ae te Atua e na tuatua nakon te aomata are e anganna te boki: Uoti taeka aika a aki kainaki ao aanga nakon te aomata temanna, bwa e aonga ni kaoti nakon ae rabakau, ao e na kangai: I butiko bwa ko na wareka te bwai aio. Ao e na kangai ae rabakau: Uotamai te boki ao N na warekia.\n\n16 Ao ngkai ibukin karekean mimitongiia iaon te aonaba ma karekean kaubwaia are a na taekina iai aio, ao tiaki ibukin mimitongin te Atua.\n\n17 Ao e na kangai te aomata: I aki kona n anganiko te boki bwa e kainaki.\n\n18 Ao e na kangai ae rabakau: I aki kona ni warekia.\n\n19 Mangaia ae e na koro bukina bwa e na manga roko te tai are e na anga iai te boki te Uea ae te Atua ma kanoana nakon ae aki rabakau; ao e na kangai te aomata ae aki rabakau: I aki rabakau.\n\n20 Ao e na kangai te Uea ae te Atua nakoina: E na aki wareki ae rabakau, bwa e a tia n aki butimwaei, ao I kona ni karaoa oin au mwakuri; mangaia ae ko na wareki taeka ake I a tia n anganiko.\n\n21 Tai riing bwaai ake a kainaki bwa ae N na kaoti n te tai are I baireia inanou; bwa N na kaotia nakoia natiia aomata ae I kona ni karaoa oin au mwakuri.\n\n22 Mangaia ae ngkana ko tia ni wareki ake I a tia n tuatua bwa ko na wareki, ao ni karekei taan kakoaua ake I taekin n au tuea nakoim, ao ko na manga kaina te boki, ao ko na karaba irou, bwa I aonga ni kaawakin taeka ake ko tuai ni wareki, ni karokoa te tai are I taku n oin wanawanau bwa N na kaoti iai bwaai ni kabane nakoia natia aomata.\n\n23 Bwa taraia, bon Ngai te Atua; ao Ngai Atuan taian kakai; ao N na kaotia nakon te aonaba bwa ti te arona ngai ngkoa, n te bong aio, ao n aki toki; ao I aki mwammwakuri i buakoia natia aomata ti ngkana e kaineti ma aia onimaki.\n\n24 Ao e na koro bukina bwa e na manga roko riki te tai are e na manga taetae iai te Uea nakon are e na wareki taeka ake e na anganaki;\n\n25 Ngkai a kaniai aomata aikai n aia taeka, ao a karineai n taeka ake a taekin n riaia, ma a raroa nako nanoia mai irou, ao maakau irouia e reiakinaki n aia reirei aomata—\n\n26 Mangaia ae N na waakini mwakuri aika raraoi nakoia aomata aikai, eng, mwakuri aika a raraoi ma ni kamiimi, bwa e na mauna wanawanaia aia aomata aika wanawana ma n rabakau, ao e na karabaki aia atatai aia aomata aika wanawana.\n\n27 Ao a na reke kaia akana a kakorakoraia ni karabai mai iroun te Uea bwaai aika a taekin! Ao a mena aia mwakuri i nanon te roo; ao a na kangai: Antai ae e nooriia, ao antai ae e ataira? Ao a na kangai naba: e koaua bwa ngkana ko rairi bwaai ni kabane ao a na akea te kaairua ae ko na noori n aiaron ana bokaboka te tia karao mwangko. Ma taraia, N na kaotia nakoia, e taku aia Uea Taanga ni Buaka, bwa I atai aia mwakuri ni kabane. Bwa e kona te mwakuri n taekina teuare e karaoia ni kangai, e aki karaoai? Ke e na kona te bwai are e karikaki n taekina are e karikiia bwa akea ana atatai?\n\n28 Ma taraia, e kangai aia Uea Taanga ni Buaka: N na kaotia nakoia natia aomata ae e na aki maan ao e na karikaki Rebanon bwa te nne n aroka ae kariki uaa; ao e na aranaki te nne n aroka ae kariki uaa bwa te buakonikai.\n\n29 Ao n te bong arei a na kona aika bono taningaia n ongo taeka man te boki, ao a na kona aika mataki n nooraba rinanon te maabubu ma te rootongitong.\n\n30 Ao a na korakora mwaitia aika nanorinano, ao a na kimwareirei i nanon te Uea, ao a na kimwareirei aika a kainnano mai buakoia aomata i nanon Atuan Iteraera ae Tabu.\n\n31 Bwa e koaua n aron ae maiu te Uea bwa a na noora kamaunan ae buakaka, ao e na tiringaki te tia bwainingare, ao a na kararoaki aika a tangira karaoan te bure.\n\n32 Ao aomata ake a karekea te aomata n te bure n aron aia taeka, ma ake a kamwanea te aomata are kaoti taekaia n te bowi, ao ni kanakoia aika raoiroi ni kaakea bonganaia.\n\n33 Mangaia ae e kangai te Uea, are e kabooa Aberaam, n taekinan te bata are Iakobwa: e na toki ngkai te maamaa iroun Iakobwa, ke ni mainarake ubuna.\n\n34 Ma ngkana e nooriia ana botanaomata, ao kanoan am mwakuri, irouia, a na katabua arau, ao a na katabua Atuan Iakobwa ae Tabu, ao a na maaka Atuan Iteraera.\n\n35 Ao a na oota naba ake a aki oota ni bwain te tamnei, ao ake a ngurengure a na kariaia taian reirei.\n\n", "2-ne 28": "[center][font_size=26]Mwakoro 28[/font_size][/center]\n\n[i]A mwaiti ekaretia ni kewe aika a na kateaki ni bong aika kaitira—A na reiakin tua aika kewe, aki bongana, ao ni burababa—E na mwaiti kitanan te koaua ibukin aia waki taan reirei ni kewe—E na kakorakorai marakin nanoia aomata te riaboro—E na reiakin tua aika kewe n aekaia nako. Uakaan ma 559–545 I.K.[/i]\n\n1 Ao ngkai, tariu, taraia, I a tia n taetae nakoimi, n aron are kairai te Tamnei bwa N na taekinna; mangaia ae I ataia bwa a na bon koro bukiia.\n\n2 Ao a na rangi ni kakawaki bwaai aika a koreaki mai nanon te boki ibukiia natia aomata, ai moaraa riki kanoara, aika mwakoron te bata are Iteraera.\n\n3 Bwa e na koro bukina bwa n te bong arei ekaretia aika a kateaki, n aki kateaki ibukin te Uea, ao ngkana e taku temanna nakon are temanna: Taraia, Ngai, bon Ngai ana bwai te Uea; ao tabemwaang ana kangai: Ngai bon Ngai ana bwai te Uea, ao bon aio are a taekinna ake a katei ekaretia, ma aki kateaki ibukin te Uea—\n\n4 Ao a na itabaraara imarenaia; ao a na itabaraara aia ibonga imarenaia, ao a na anga reirei n aron rabakauia, ao a na kaakeaa te Tamnei are Raoiroi, are ngaia ae anga te kariaiakaki n taetae.\n\n5 Ao a na kaakea mwaakan te Atua, ma Atuan Iteraera ae Tabu; ao a na kangai nakoia aomata: Ongo iroura, ao ongora ara reirei; bwa nooria bon akea te Atua ni boong aikai, bwa te Uea ao te Tia Kabooira e a tia ni karaoa ana mwakuri, ao e a tia n anga mwaakana nakoia aomata.\n\n6 Nooria, ongo n au tua; ao ngkana a taku bwa iai te kakai ae karaoaki ni bain te Uea, tai kakoaua; bwa n te bong aei ao bon tiaki ngaia Atuan te kakai; e bon tuai ni karaoa ana mwakuri.\n\n7 Eng, ao a mwaiti aika a na kangai: Amwarake, mooi, ao kimwareirei, bwa ti na mate nakon te ingabong; ao a na akea te bwai ae e na riki nakoira.\n\n8 Ao a mwaiti naba aika a na kangai: Amwarake, mooi, ao kimwareirei; ma ko riai ni maaka te Atua—e na ti kariaia karaoan te bure ae uarereke; eng, kabebetea am kewe, babakanikawaia temanna n aron tein ana taeka, kaikoaka kain rarikim; akea te bwai ae e na riki nakoim ni karaoan bwaai aikai; ao karaoi bwaai aikai ni kabane bwa nakon te ingabong ao ti na mate; ao ngkana arona bwa ti reke n te bure iai, ao e na oroira teutana te Atua, ao n tokina ti na kamaiuaki n uean te Atua.\n\n9 Eng, ao a mwaiti akana a na reirei n te aro aio, tua aika a kewe man aki bongana ao ni burababa, ao a na onrake n te kamoamoa, ao a na kakorakoraia ni karabai mai iroun te Uea aia taeka; ao aia mwakuri bon bwain te roo.\n\n10 Ao raraaia aomata aika itiaki e na tang mai aontano ni kaaitaraia.\n\n11 Eng, a bane n tia ni kitana kawain te raoiroi; ao a taonaki n te buakaka.\n\n12 Ao a bane n taonaki aia ekaretia n te buakaka ibukin te kamoamoa, ao ibukia taan reirei ni kewe, ma tua ni kewe, ao a kamoamoa aia ekaretia; ao a onrake n te kamoamoa.\n\n13 A iraa mai irouia aika kainnano bwa e aonga n tei aia tabo n taromauri aika raraoi; ao a iraa mai irouia aika kainnano bwa e aonga n reke aia kunnikai aika raraoi; ao a bwainikirinia aika nanorinano, ibukina bwa a onrake n te kamoamoa.\n\n14 A bwaina te bonotaninga ma ni karietatai atuuia; eng, ao a kitana te koaua ibukin te kamoamoa ao te buakaka, ao mwakuri aika a ribaki, ma mwakuri ni kabekaau, a bane n taonnako n ti tabeman nikiraia, aika ana reirei Kristo aika nanorinano; ma e ngae n anne ao a kairaki, ao a mwaiti taai ake a bwaka iai ngkai a tia n reireinaki n aron aia rabakau aomata.\n\n15 O Taan wanawana, ma aika a rabakau, ma aika a kaubwai, ma aika onrake ni kamoamoan nanoia, ao aomata ni kabane ake a tataekin reirei ni kewe, ma aomata ni kabane aika a karaoi mwakuri ni kabekaau, ao a taekina kawain te Uea ni kaburea, a na bon reke kaia, n aron ana taeka te Uea ae te Atua ae Moan te Mwaaka, bwa a na karenakoaki nako moone!\n\n16 A na reke kaia akana a aki kan ongo ana tangitang te aomata ae raoiroi ao n teirake ni kaaitarai bwaai aika raoiroi, ao n taku bwa akea manenaia! Bwa e na roko te bong are waekoa iai te Uea ae te Atua ni kawaria kaain te aonaba; ao n te bong are a kororake iai i nanon te bure ao a na mate.\n\n17 Ma taraia, ngkana a rairinanoia kaain te aonaba man aia bure ma aia mwakuri aika a ribaki ao a na aki tiringaki, n aron ana taeka aia Uea Taanga ni Buaka.\n\n18 Ma taraia, e na bwaka te ekaretia ae korakora man ribaki, ae kabekaaun te aonaba, ao e na korakora bwakana.\n\n19 Bwa e na kamwaeieaki uean te riaboro, ao e riai bwa a na kamwaeieaki bwa aonga n rairinanoia, bwa ngkana aki ao e na kabaeiia te riaboro n ana taurekereke n aki totoki, ao e na kakorakoraki marakin nanoia, ao a na mate.\n\n20 Bwa taraia, n te bong arei ao e na un inanoia natiia aomata, ao e na kakorakorai marakin nanoia ni kaaitarai bwaai aika a raoiroi.\n\n21 Ao e na kamaraui nanoia tabemwaang, ao e na karaurau ni keweia bwa aongkoa a mano ni maiuakinan te aonaba, ao a na kangai: E raoi Tion; eng, e rikirake waakin Tion, e raoi—ao te riaboro e na kamwaneia tamneia, ao e na karaurau ni kairia nako moone.\n\n22 Ao taraia, e na wii ni kababa nakoia tabemwaang, ao e na tuangiia bwa akea moone; ao e na kangai nakoia: Tiaki ngai te riaboro, bwa bon akea te riaboro—ao e na wirikiriki i nanon taningaia, ni karokoa te tai are a na bae n ana taurekereke, ao a na aki kona n reke kamaiuaia.\n\n23 Eng, a kabaeaki ma te mate, ma moone; ao te mate, ma moone, ao te riaboro, ao aomata ni kabane ake a tia ni bae n ana taurekereke a na bane n tei imatan ana kaintoka n uea te Atua, ao a na motikaki taekaia n aron aia mwakuri, ma a na nako nakon te tabo are e a tia ni katauraoaki ibukiia, n aiaron te nei n ai ma te raanga n ai, ae te kammarakaki ae aki totoki.\n\n24 Mangaia ae e na reke kain te aomata are taku bwa e raoi i Tion!\n\n25 E na reke kain are e kangai: A raoi bwaai ni kabane!\n\n26 Eng, e na reke kain ane ongeaba nakon aia reirei aomata, ao e kaakea mwaakan te Atua, ma te bwaintituaraoi ae te Tamnei ae Raoiroi!\n\n27 Eng, e na reke kain ane kangai: Ti a tia ni karekea, ao akea riki te bwai ae ti kainnanoia!\n\n28 Ao ni kakimototoa, a na reke kaia akana ruru, man un n ana koaua te Atua! Bwa taraia, bwa e na kukurei ni butimwaia te aomata are e kateitei iaon te bwa; ao ane e kateitei iaon te tano e na ruru bwa e rawa ni bwaka.\n\n29 E na reke kain ane kangai: Ti a tia ni karekea ana taeka te Atua, ao ti aki manga kainnanoa ana taeka te Atua, bwa e tau are ti a tia ni karekea!\n\n30 Bwa taraia, e kangai ana taeka te Uea ae te Atua: Nna anganiia natiia aomata teutana i mwin teutana, te reirei teuana i mwin teuana; ao a na kakabwaiaki akana a ongeaba nakon au reirei, ao ni kauki taningaia nakon au taeka n reirei, bwa e na reke irouia te wanawana; bwa N na anga nakon ane e butimwaia ae mwaiti riki; ao mai irouia ake a kangai, E a tau are ti a tia ni karekea, N na anai ake I a tia n anganiia.\n\n31 E na maraia ane e onimakina te aomata, ke n onimakina mwaakan te aomata, ke n ongeaba nakon aia reirei aomata, ma ti ngkana anga aia reirei ni mwaakan te Tamnei are Raoiroi.\n\n32 E na reke kaia Tientaire, n aron ana taeka te Uea ae te Atua ae aia Uea Taanga ni Buaka! Bwa e ngae ngke I arora baiu nakoia ni katoa bong, ma a na bon kaakeaai, ma n na nanoangaia, n aron ana taeka te Uea ae te Atua, ngkana a rairinanoia ao a nakoiu; bwa N na arora baiu i nanon te bong ae bwanin, n aron ana taeka te Uea ae te Atua ae aia Uea Taanga ni Buaka.\n\n", "2-ne 29": "[center][font_size=26]Mwakoro 29[/font_size][/center]\n\n[i]A mwaiti Tientaire aika a na aki butimwaea Ana Boki Moomon—A na kangai, Ti aki kainnanoa te Bwaibwara riki teuana—E taetae te Uea nakoia aaba aika mwaiti—E na motiki taekan te aonaba man boki aika a na koreaki. Uakaan ma 559–545 I.K.[/i]\n\n1 Bwa taraia, a na mwaiti—n te bong arei are N na waaki iai ni karaoa te mwakuri ae raoiroi i buakoia, bwa I aonga n uring au berita aika a tabu ake I a tia ni karaoi nakoia natiia aomata, are N na kona iai ni manga kamaiuia au botanaomata n te kaua tai, aika kaain te bata are Iteraera;\n\n2 Ao I aonga naba n uring taian berita ake I a tia ni karaoi nakoim, Nibwaai, ao nakon naba tamam, are N na uringia kanoam, are a na otinako aia taeka kanoam mai wiiu rinanoia kanoam; ao a na katiitii au taeka nako tabon aonaba, bwa baireaia au botanaomata, aika kain te bata are Iteraera.\n\n3 Ao ngkai a na tang nako n au taeka nako tabon aonaba—a na mwaiti Tientaire aika a na kangai: Te Baibara! Te Baibara! Iai ara Baibara, ao a na akea riki te Baibara i rarikina.\n\n4 Ma e taku ana taeka te Uea ae te Atua: O aika kam burababa, e na reke irouia te Baibara; ao e na reke mai irouia Iutaia, aika au botanaomata i nanon te berita ae tabu ma ngkoa. Tera aia kaaitau nakoia Iutaia ibukin te Baibara are a tia ni karekea mai irouia? Eng, tera ae a nanonna Tientaire? A uring taian kaangaanga, ma taian beku, ma marakiia Iutaia, ma kakaonimakia nakoiu, ibukin karekean te kamaiuaki nakoia Tientaire?\n\n5 O ngkami aika Tientaire, kam uringia Iutaia aika au botanaomata i nanon te berita ae tabu ma ngkoa? Kam aki; ma kam a tia ni kamaraiaia, ao man ribaia, ao kam tuai ni buoka kaokakia. Ma taraia, N na kaoki rekenikai aikai nakoimi; bwa Ngai ae te Uea, I tuai ni mwaninga taekaia au botanaomata.\n\n6 Ao ngkoe ae baba, ae e na kangai: Te Bwaibwara, iai ara Bwaibwara, ao ti aki kainnanoa te Bwaibwara riki teuana. Iai te Bwaibwara iroumi ae aki reke mai irouia Iutaia?\n\n7 Kam ataia ke kam aki ae a rawata riki aaba nakon ae ti teuana? Kam aki ataia ae Ngai, ae te Uea ae Atuami, ae I karikiia aomata ni kabane, ao I uringia ake a mena iaon aban marawa; ao I tautaeka naba i eta i karawa ao n te aonaba are i aana; ao I tataekina au taeka nakoia natia aomata ni kabane, eng, nakoia aaba ni kabane iaon te aonaba?\n\n8 Bukin teraa kam ngurengure ngkai kam na karekei au taeka aika mwaiti riki? Kam aki ataia ae kakoaua man aaba aika uoua bon kakoauau nakoimi ae Ngai te Atua, ao I uringa te aaba teuana n aron uringan te aba are teuana? Mangaia ae titebo au taeka nakon te aba teuana ma are I taekinna nakon te aba are teuana. Ao ngkana a ikotaki aaba aika uoua ao a na ikotaki naba taian kakoaua man aaba aika uoua.\n\n9 Ao I karaoa aio bwa I aonga ni kakoaua nakoia aika mwaiti bwa titebo Ngai ngkoa, n te bong aio, ao n aki toki; ao I tataekin au taeka n aron oin kukurein nanou. Ao ngkai I a tia n taekina au taeka teuana, tiaki nanona bwa N na aki manga taekina riki au taeka teuana; bwa e tuai n toki au mwakuri; ao e na bon aki toki ni karokoa tokin te maiu iaon te aonaba, man te tai anne ao n aki toki.\n\n10 Mangaia ae ngkai iai iroumi te Bwaibwara, kam na tai taku bwa a bane au taeka ni kabane i nanona, ke n taku bwa akea riki te boki are I a tia n tuatua bwa e na koreaki i rarikina.\n\n11 Bwa I a tia n tuatua nakoia aomata ni kabane i mainiku, i maeao, ao i meang, ao i maiaki, ao i aban marawa, bwa a na koroi taeka ake I taekin nakoia; bwa N na motika taekan te aonaba man taian boki ake a koreaki, aomata ni kabane n aron aia mwakuri, n aron are e a tia ni koreaki.\n\n12 Bwa taraia, N na tuangiia Iutaia bwa a na koroia; ao N na tuangiia Nibwaite bwa a na koroia; ao N na tuangiia naba mwakoron te bata are Iteraera riki tabeua, ake I a tia ni kairia nako, bwa a na koroia; ao N na tuangiia naba aaba ni kabane iaon te aonaba bwa a na koroia.\n\n13 Ao e na koro bukina bwa e na reke irouia Iutaia aia koroboki Nibwaite, ao e na reke aia koroboki Nibwaite irouia Iutaia; ao Nibwaite ma Iutaia e na reke irouia aia taeka ana baronga Iteraera ake a bua ao Iteraera ake a bua e na reke irouia aia taeka Nibwaite ma Iutaia.\n\n14 Ao e na koro bukina bwa a na manga botaki iai au botanaomata, aika kain te bata are Iteraera, iaon aban rikiia; ao a na botaki naba au taeka n ti teuana. Ao N na kaotia nakoia ake a kaaitarai au taeka ma au botanaomata, aika kain te bata are Iteraera, ae Ngai te Atua, ao I a tia ni berita n ae tabu nakon Aberaam bwa N na uringia kanoana n aki toki.\n\n", "2-ne 30": "[center][font_size=26]Mwakoro 30[/font_size][/center]\n\n[i]A na warekaki Tientaire aika a rairinanoia ma aomata n te berita ae tabu i nanon te berita ae tabu—A mwaiti Reimwanaite ma Iutaia aika a na kakoaua te taeka ao n riki n raoiroi—E na manga kaokaki Iteraera ao a na kamaunaki aika a buakaka. Uakaan ma 559–545 I.K.[/i]\n\n1 Ao taraia ngkai tariu aika kam tangiraki, I kan taetae nakoimi; bwa Ngai ae Nibwaai, I aki tangiria bwa kam na taku inanomi bwa kam raoiroi riki nakoia Tientaire. Bwa taraia, ngkana kam aki kaawakin ana tua te Atua ao kam na mate; ao man taeka aika a tia n taekinaki nakoimi tai taku bwa a na bane n tiringaki Tientaire.\n\n2 Bwa taraia, I taekinna nakoimi bwa a na riki Tientaire ni kabane ake a rairinanoia bwa ana aomata i nanon te berita ae tabu te Uea; ao ni kabane Iutaia ake aki rairinanoia a na teweaki nako; bwa e aki berita n ae tabu nakoia te Uea ma ti nakoia ake a rairinanoia ma ni kakoaua Natina, ae Atuan Iteraera ae Tabu.\n\n3 Ao ngkai, I a kan taetae ni burabeti ibukin taekaia Iutaia ma Tientaire. Bwa ngkana e a tia ni koreaki nakoia Tientaire te boki are I a tia n taekinna, ao ni manga kainaki iroun te Uea, ao a na mwaiti aika a na kakoauai taeka aika a tia ni koreaki; ao a na uoti nakoia mwangan nako kanoara.\n\n4 Ao n te tai anne ao a na atai taekara kanoara, aron mwanangara mai Ierutarem, ao ae ngaia bon kain Iutaia.\n\n5 Ao e na tataekinaki ana euangkerio Iesu Kristo nakoia; ao a na kaokaki aia atatai nakon uringaia aia bakatibu, ao taekan naba Iesu Kristo, are a ataa taekana aia bakatibu.\n\n6 Ao ngkanne a na kimwareirei; bwa a na ataia bwa bon te kakabwaia nakoia mai i nanon bain te Atua; ao a na bwaka maabubun roon mataia; ao a na aki mwaiti rooro aika a na rinanoi, ma ti ake a itiaki, ma ni kakukurei.\n\n7 Ao e na koro bukina bwa a na karekea naba kakoauan Kristo Iutaia ake a tia ni kamaenakoaki; ao a moana botakiia iaon te aonaba; ao a na bane n riki aomata ni kabane ake a kakoaua Kristo bwa aomata aika raoiroi.\n\n8 Ao e na koro bukina bwa e na moana iai ana mwakuri te Uea ae te Atua n aban reeti, neewe, ma aomata nako ni moanan kaokakin ana botanaomata iaon te aonaba.\n\n9 Ao e na motiki taekaia aika kainnano te Uea ae te Atua i nanon te raoiroi, ao n anga te motiraoi nakoia aika a nanorinano n te aonaba. Ao e na anga moti aika matoatoa mai wiina; ao e na karawawatai motin taekaia aika a buakaka ake e na taekin mai riana.\n\n10 Bwa e na waekoa n roko te tai are e na kaokoroia aomata te Uea ae te Atua, ao e na tiringia aika a buakaka; ao e na kamaiuia ana botanaomata, eng, e ngae ngkana e riai bwa e na tiringia ni kabuekia n te ai.\n\n11 Ao kabaean nukana bon te raoiroi, ao bautan nukana te onimaki.\n\n12 Ao e na maeka te kameaanti ma taian tiibu te teei; ao e na mena te ribwari i rarikin te kooti te teei, ma te kao te teei, ma te raian te teei, ma te kao ae marika, ni botaki; ao a na tararuaki iroun te ataei.\n\n13 Ao a na uaaia n amwarake te kao ma te bea; ao a na botaki ni wene natiia; ao e na kang uteute te raian n aiaron te kao.\n\n14 Ao e na takakaro te teei ae kammammaki imatan bwangan te atibi, ao e na karina baina te teei ae aki kammammaki i nanon bwangan te kaokateriti.\n\n15 A na aki kaikoakaki ke n uruaki n au maunga ae tabu; bwa e na buta te aonaba ni wanawanan te Uea n aiaron te ran ae buta iaon taari.\n\n16 Ngaia ae a na kaotaki bwain aaba ni kabane; eng, a na kaotaki bwaai ni kabane nakoia natia aomata.\n\n17 A na akea te bwai ae raba are e na aki kaotaki; ao a na akea mwakurin te roo are e na aki kaotaki i nanon te oota; ao a na akea te bwai are e kabaeaki iaon te aonaba are e na aki kabwaraki.\n\n18 Ngaia ae bwaai ni kabane ake a tia ni kaotaki nakoia natia aomata a na bane ni kaotaki n te bong arei; ao e na akea mwaakan Tatan inanoia natia aomata, n te tai ae maan. Ao ngkai tariu aika kam tangiraki, N nang katoka au taetae ni kawai ngkai.\n\n", "2-ne 31": "[center][font_size=26]Mwakoro 31[/font_size][/center]\n\n[i]Nibwaai e taekina bukin bwabetitoan Kristo—A riai aomata ni katotonga Kristo, ni bwabetitoaki, ni karekea te Tamnei ae Raoiroi, ao n teimatoa ni karokoa te toki bwa aonga ni kamaiuaki—Te rairannano ao te bwabetito bon te mataroa nakon te kawai are eti man irariki—E na reke te maiu ae akea tokina nakoia ake a kawakin tua i mwin bwabetitoakiia. Uakaan ma 559–545 I.K.[/i]\n\n1 Ao ngkai, Ngai ae Nibwaai, I a motika au taetae ni burabeti nakoimi, tariu aika kam tangiraki. Ao I aki koroi bwaai aika a mwaiti ma ti ake I ataia bwa a na koro bukiia; ao I aki naba koroi ana taeka tariu ae Iakobwa ma ti tabeua mai buakoia.\n\n2 Ngaia ae e kukurei nanou ni bwaai ake I a tia ni koroi, ma iai riki taeka tabeua ake I kan taekin iaon ana reirei Kristo; ngaia ae N na kamataatai au taeka nakoim, n aron ootan au taetae ni burabeti.\n\n3 Bwa e kimwareirei tamneiu n te oota; bwa bon aio aron te Uea ae te Atua ni mwammwakuri i buakoia natia aomata. Bwa e anga te oota te Uea ae te Atua nakon te kaantaninga; bwa e taetae nakoia aomata n aia taetae, ao n aron are a na oota iai.\n\n4 Mangaia ae I tangiria bwa kam na uringnga ae I a tia n taetae nakoimi n taekina te burabeti are e a tia ni kaotia te Uea nakoiu, are e na bwabetitoa Ana Tiibu te Teei te Atua, are e na anaa buren te aonaba.\n\n5 Ao ngkai e riai bwa e na bwabetitoaki i nanon te ran Ana Tiibu te Teei te Atua, ae tabu, ibukin kakororaoan raoiroi ni kabane, O ngkanne, a na korakora riki riain bwabetitoakira, ngaira aika tiaki tabu, eng, i nanon te ran.\n\n6 Ao ngkai, tariu aika kam tangiraki, N na titiraki nakoimi, e kangaa Ana Tiibu te Teei te Atua ni kakoroi bukin raoiroi ni kabane ni bwabetitoana i nanon te ran?\n\n7 Kam aki ataia ae tabu? E ngae ngke a ataia ae tabu, ao e kaotia nakoia natia aomata, bwa n ana tai ni maiu n rabwata ao e karinanoa imatan te Tama, ao e kakoaua nakon te Tama bwa e na ongeaba nakoina ni kaawakin ana tua ni kabane.\n\n8 Mangaia are i mwin bwabetitoakina i nanon te ran ao e ruo nakoina te Tamnei are Raoiroi n rabwatana ae te taobe.\n\n9 Ao ikai are e a manga kaotaki riki iai nakoia natia aomata etirurun te kawai, ma warikin te mataroa are ti riai n rin iai, n aron te katoto are karaoia imataia.\n\n10 Ao e taku ana taeka nakoia natiia aomata: Kam na irirai. Mangaia ae tariu aika kam tangiraki, ti na kan n irira Iesu ngkana ti aki tauraoi ni kaawakin ana tua te Tama?\n\n11 Ao e kangai te Tama: rairananom, rairananom, ao bwabetitoaki n aran Natiu ae Tangiraki.\n\n12 Ao e a roko naba bwanaan te Nati nakoiu ae kangai: Ane bwabetitoaki n arau, ao e na anganaki te Tamnei ae Raoiroi iroun te Tama, n arona ngke e anganai; mangaia ae irirai, ao karaoi bwaai ake kam a tia n noori bwa I karaoi.\n\n13 Ngaia ae tariu aika kam tangiraki, I ataia bwa ngkana kam katotonga te Nati, ma nanomi ni kabane, n akea te mwaamwana te aba ke ni kewe imatan te Atua, ma te nano ni koaua, n rairinanomi man ami bure, ao ni kakoaua nakon te Tama bwa kam tauraoi ni katoka iaomi aran Kristo, rinanon te bwabetito—eng, ngkana kam ira kawain ami Uea ma ami Tia Kamaiu nako nanon te ran, n aron ana taeka, taraia, n te tai anne are e na reke iai iroumi te Tamnei ae Raoiroi; eng, ao e na reke iroumi te bwabetitoaki n te ai ma te Tamnei ae Raoiroi; ao kam na kona n taetae n neweia anera, ao N taekina neboan Atuan Iteraera ae Tabu.\n\n14 Ma taraia tariu aika kam tangiraki, e a tia n roko ana taeka te Nati nakoiu, ni kangai: Ngkana kam tia n rairinanomi man ami bure, ao ni kakoaua nakon te Tama bwa kam a tauraoi ni kaawakin au tua, ni karaoan te bwabetito i nanon te ran, ao n tia ni karekea te bwabetitoaki n te ai ma te Tamnei ae Raoiroi, ao ni kona n taetae n taetae ae boou, eng, ae aia taetae anera, ao i mwiin bwaai aikai kam a manga kaakeaai, ao e tamaroa riki ngke arona bwa kam aki ataai.\n\n15 Ao I ongo bwanaan te Tama, ae kangai: Eng, a koaua ao a kakaonimaki ana taeka Natiu ae Tangiraki. Te aomata are teimatoa ni karokoa te toki, boni ngaia are e na kamaiuaki.\n\n16 Ao ngkai tariu aika kam tangiraki, I ataia man bwaai aika I a tia n taekin bwa ngkana e aki teimatoa te aomata ni karokoa te toki, n aron te katoto are e a tia ni karaoia Natin te Atua ae maiu, ao e na aki kamaiuaki.\n\n17 Mangaia ae kam na karaoi bwaai ake I a tia n taekin bwa I nooria bwa e na karaoi ami Uea ma ami Tia Kaboingkami; bwa bon ibukin aio are a tia ni kaotaki iai nakoiu, bwa kam aonga n ataa te mataroa are kam na rin iai. Bwa te mataroa are kam na riai n rin iai bon te rairannano ma te bwabetito i nanon te ran; ao i mwina e reke kamaunan ami bure n te ai ao iroun te Tamnei ae Raoiroi.\n\n18 Ao ngkanne kam na nakonako iaon te kawai ae eti man irariki are e na kairingkami nakon te maiu ae akea tokina; eng, kam a tia n rin rinanon te mataroa; kam a tia ni maiu n aron ana tua te Tama ma te Nati; ao kam a tia ni karekea te Tamnei ae Raoiroi, are e kakokaua ibukin te Tama ao te Nati, are e a kakoroa iai bukin te berita are e a tia n taekinna, ae ngkana ko rin n te mataroa aio ao e na reke iroum.\n\n19 Ao ngkai, tariu aika kam tangiraki, i mwin touan te kawai ae eti man irariki aio, I kan titirakiningkami bwa akea riki te bwai ae kam riai ni karaoia? Taraia, I taekina aio nakoimi, A mwaiti riki; bwa kam na bon aki kona n roko n te mwaneka aio n aki tauan ana taeka Kristo ma te onimaki ae matoatoa irouna, n onimakina teuare e tau, are iai mwaakana ni kamaiu, ma te aki nanokokoraki.\n\n20 Ngaia ae kam waaki nako man teimatoa i nanon Kristo, ma te kaantaninga ae tamaroa ma ni kororaoi, ma tangiran te Atua ma aomata ni kabane. Mangaia ae kam na waaki nako, ni kanuaingkami n ana taeka Kristo, ao n teimatoa ni karokoa te toki, ao taraia, e kangai ana taeka te Tama: E na reke iroumi te maiu ae akea tokina.\n\n21 Ao ngkai, taraia tariu aika kam tangiraki, aio te kawai ao akea riki te kawai teuana ke te ara are e a tia n taekinaki i aan karawa are e na kona ni kamaiuaki iai te aomata i nanon uean te Atua. Ao ngkai, aio ana reirei Kristo, ae ti ngaia ana reirei ni koaua te Tama, ma te Nati, ma te Tamnei ae Raoiroi, are te Atua ae ti temanna, ae aki totoki. Amen.\n\n", "2-ne 32": "[center][font_size=26]Mwakoro 32[/font_size][/center]\n\n[i]A taetae anera ni mwaakan te Tamnei ae Raoiroi—A riai n tataro aomata ao ni karekea wanawanaia mai iroun te Tamnei ae Raoiroi. Uakaan ma 559–545 I.K.[/i]\n\n1 Ao ngkai, taraia tariu aika kam tangiraki, I taku bwa kam a tia n titiraki inanomi bwa teraa ae kam na karaoia i mwin touan te kawai ae eti iroumi. Ma taraia, bukin teraa ngkai kam iangoi bwaai aikai inanomi?\n\n2 Kam aki uringa te bwai are I tuangkami are kam na kona n taetae n neweia anera ngkana e a tia n reke iroumi te Tamnei ae Raoiroi? Ao ngkai, kam na kanga ni kona n taetae n neweia anera ngkana akea te Tamnei ae Raoiroi iroumi?\n\n3 A taetae anera ni mwaakan te Tamnei ae Raoiroi; ngaia ae a taekin ana taeka Kristo. Mangaia ae I taekina aei nakoimi, kanuaingkami n ana taeka Kristo; bwa taraia, a na tuangko ana taeka Kristo bwaai ni kabane aika ko riai ni karaoi.\n\n4 Mangaia ae ngkai I a tia n taekin taeka aikai, ngkana kam aki oota n nanoia, ao bon ibukin ae ko aki titiraki, man aki karebwerebwe; mangaia ae ko na aki uotaki nakon te oota, ma ko na mate i nanon te roo.\n\n5 Bwa taraia, N na manga tuangko riki bwa ngkana ko rin n te kawai aio, ma ni karekea te Tamnei ae Raoiroi, ao e na kaoti nakoim bwaai ni kabane aika ko riai ni karaoi.\n\n6 Taraia, aio ana reirei Kristo, ao a na akea te reirei riki teuana ae kam na anganaki ni karokoa te tai are e na kaoti iai nakoimi n te rabwata. Ao n te tai are e kaoti iai nakoimi n te rabwata ao kam na karaoi bwaai ake e taekin nakoimi.\n\n7 Ao ngkai, Ngai ae Nibwaai, I aki kona n taekin bwaai riki tabeua; e a katoka au taekanikawai te Tamnei, ao I a katukaki i nanon te tang ibukin kakewean te koaua, ma te buakaka, ma te aki ataibwai, ma bonotaningaia aomata; bwa a rawa n ukoukora te wanawana, ke ni kaotaia n te wanawana ae korakora, ngke e taekinaki nakoia n te aro ae maataata, n aron mataatan taian taeka.\n\n8 Ao ngkai, tariu aika kam tangiraki, I namakinna bwa a mwaiti titiraki i nanomi; ao e rawawata nanou ngkai e riai bwa N na taekina te bwai aio. Bwa ngkana kam ongeaba nakon te Tamnei are reireinia aomata aron te tataro, ao kam na ataia ae kam riai n tataro; bwa te tamnei are e buakaka e aki reireinia aomata bwa a na tataro, ma te tamnei ae buakaka e reireina te aomata bwa e na aki tataro.\n\n9 Ma taraia, I tuangkami bwa kam na teimatoa n tataro, ao n aki mamaara iai; ao akea te bwai ae kam na karaoia i matan te Uea ma ti ngkana kam a tia n rimoa n tataro nakon te Tama n aran Kristo, bwa e na katabua am mwakuri, ao e na reke mweraoin tamneim man te mwakuri are ko karaoia.\n\n", "2-ne 33": "[center][font_size=26]Mwakoro 33[/font_size][/center]\n\n[i]A koaua ana taeka Nibwaai—A kakoaua ibukin Kristo—A na kakoauai ana taeka Nibwaai aomata ake a kakoaua Kristo, ake a na tei bwa taan kakoaua imatan te kai ni motikitaeka. Uakaan ma 559–545 I.K.[/i]\n\n1 Ao ngkai, Ngai ae Nibwaai, I aki kona ni koroi bwaai ni kabane ake a tia n reiakinaki nakoia au botanaomata; ao I aki naba kona ni koroboki ma te korakora, n aron korakorau ngkana I taetae; bwa ngkana e taetae te aomata ni mwaakan te Tamnei ae Raoiroi ao a uotaki ana taeka ni mwaakan te Tamnei ae Raoiroi nako nanoia natiia aomata.\n\n2 Ma taraia, a mwaiti ake a tia ni kamatoai nanoia ni kaitaraa te Tamnei ae Tabu, n riki n akea nnena irouia; mangaia ae a karenakoi bwaai aika a mwaiti ake a tia ni koreaki ao n taekinna bwa akea bonganaia.\n\n3 Ma Ngai ae Nibwaai, I koroi bwaai ake I a tia ni koroi, ao I taekinna bwa a bongana, ai moaraa riki nakoia au botanaomata. Bwa I aki toki n tataro ibukiia n te ngaina, ao e a mwaimwai uningau n ranin matau n te tairiki, ibukiia; ao I tataro ni kabaibati nakon Atuau ma te onimaki, ao I ataia bwa e na ongo au tataro.\n\n4 Ao I ataia bwa te Uea ae te Atua e na katabua au tataro bwa te kakabwaia ae tabu ibukiia au botanaomata. Ao taeka ake I a tia ni koroi n te mamaara a na kakorakoraki nakoia; bwa e na anai nanoia bwa a na karaoa ae raoiroi; e na kaongoraia taekaia aia bakatibu; ao e na taekina Iesu, ao e na kairi nanoia bwa a na kakoaua, ao n teimatoa ni karokoa te toki, ae te maiu are akea tokina.\n\n5 Ao e kabuakaka te bure, n aron ootan te koaua; mangaia ae bon akea te aomata ae e un n taeka ake I a tia ni koroi ma ti ngkana e rootaki n tamnein te riaboro.\n\n6 I kimwareirei n te oota; I kimwareirei n te koaua; I kimwareirei iroun au Iesu, bwa e a tia ni kabooa tamneiu mai moone.\n\n7 Iai au tangira ae kororaoi ibukiia au botanaomata, ao te onimaki ae korakora iroun Kristo bwa a mwaiti tamnei aika a itiaki aika N na kaitibo ma ngaiia matan ana kai ni motikitaeka.\n\n8 Iai au tangira ae kororaoi i bukiia Iutaia—I kangai Iutaia, ngkai I nanoniia ake I roko irouia.\n\n9 Iai naba au tangira ae kororaoi ibukiia Tientaire irou. Bwa taraia, akea mai buakoia ae e na kamaiuaki ma ti ngkana a karekea aia itoman ma Kristo, ao n rin n te mataroa are wariki, ao n nakonako n te kawai ae eti are kaineti nakon te maiu, ao ni waaki iaon te kawai ni karokoa tokin te bong ni kataki.\n\n10 Ao ngkai, tariu aika kam tangiraki, ao Iutaia naba, ao ngkami naba aika kaain te aonaba ni kabane, ongeaba nakon taian taeka aikai ao kakoaua Kristo; ao ngkana kam aki kakoauai taeka aikai, ti kakoaua Kristo. Ao ngkana kam kakoaua Kristo ao e na reke kakoauan taeka aikai iroumi, bwa bon ana taeka Kristo, ao e a tia n anganai; ao a reireinia aomata nako bwa a na karaoa ae raoiroi.\n\n11 Ao ngkana tiaki ana taeka Kristo, ao kam na baireia—bwa ae e na kaotia nakoimi Kristo n te bong ni motikitaeka, n te mwaaka ma te mimitong ae korakora, bwa bon ana taeka; ao ngai ma ngkoe ti na uaia n tei imatan ana kai; ao ko na ataia ae I a tia n tuangaki irouna bwa N na koroi bwaai aikai, e ngae ngke tiaki te tia koroboki ae korakora ngai.\n\n12 Ao I tataro nakon te Tama n aran Kristo bwa a na mwaiti i buakora, ngkana arona bwa tiaki ngaira ni kabane, aika a na kamaiuaki n ueana n te kabanea ni bong ae kakawaki.\n\n13 Ao ngkai, tariu aika kam tangiraki, ngkami ni kabane aika kain te bata are Iteraera, ao kaain te aonaba ni kabane, I taetae nakoimi n aiaron bwanaan ae e a tia ni mate: Ti a boo ni karokoa rokon te bong are kakawaki.\n\n14 Ao ngkami ake kam aki kan katoonga raoiroin te Atua, ao ni karinei aia taeka Iutaia, ma au taeka, ma taeka ake a na otinako mai wiin Ana Tiibu te Teei te Atua, taraia, I anga au taeka ni kaboo nakoimi ae e aki totoki, bwa ana karekea kaim taeka aikai n te bong n toki.\n\n15 Bwa bwaai aika I kabaei iaon te aonaba, a na riki bwa katian taekam i matan te kai ni moti; bwa e a tia n tuatua te Uea bwa N na karaoia, ao I riai n ongeaba nakoina. Amen.\n\n", "jacob 1": "[center][font_size=26]Ana Boki Iakobwa Tarin Nibwaai[/font_size][/center]\n\nKanoan ana kabwarabwara nakoia tarina. E kain wiin te aomata are e kataia ni kakewei ana reirei Kristo. Taeka tabeua ni kaineti ma rongorongoia ana botanaomata Nibwaai.\n\n[center][font_size=26]Mwakoro 1[/font_size][/center]\n\n[i]A kataia Iakobwa ma Iotebwa ni kairi nanoia aomata bwa a na kakoaua Kristo ao ni kaawakin Ana tua—E a mate Nibwaai—E a rikirake te buakaka i buakoia Nibwaite. Uakaan ma ririki aikai 544–421 I.K.[/i]\n\n1 Bwa taraia, e koro bukina bwa ai nimabwi ma nimaua te ririki ae a tia n nako man te tai are e kitana iai Ierutarem Riaai; mangaia ae e anganai Nibwaai, ngai ae Iakobwa, te tua ibukin taian bwaatua ake a uarereke, ake a tia ni koreaki iai bwaai aikai.\n\n2 Ao e anganai, ngai ae Iakobwa, te tua bwa N na koroi iaon bwaatua aikai bwaai tabeua ake I taku bwa a rangi ni kakawaki; bwa N na kakimototoa au koroboki ake I karin, aika rongorongoia te botanaomata aio, aika a aranaki bwa ana botanaomata Nibwaai.\n\n3 Bwa e taku bwa a riai ni koreaki rongorongoia ana botanaomata iaon ana bwaatua ake tabeua, ao N na kaawakin bwaatua aikai ao n anganiia kanoau, man te roro teuana nakon te roro teuana.\n\n4 Ao ngkana a tataekin bwaai aika a tabu, ke ni kaotioti bwaai aika a kakawaki, ke n taetae ni burabeti, ao N na riai ni koroi taekaia iaon bwaatua aikai, ao n taekin kanoaia n aron ae tau mwaitina, ibukin Kristo ao ibukiia ara botanaomata.\n\n5 Ao ngkai e korakora te onimaki ma te ingainga n nano, ao e a tia ni kaotaki nakoira taekaia ara botanaomata, ma bwaai aika a na riki nakoia.\n\n6 Ao ti a karekei naba kaotioti aika a mwaiti, ao tamnein taeka ni burabeti ae bati; mangaia ae ti ataa iai taekan Kristo ma ueana, aika a na roko.\n\n7 Mangaia ae ti teimatoa ni beku i buakoia ara botanaomata, bwa ti aonga ni kairi nanoia nakon Kristo, ao ni katoonga ana raoiroi te Atua, bwa aonga n rin i nanon ana rau, bwa e aonga n aki kan tuea n unin nanona bwa a na aki rin iai, n aron te tai are a rinanon te rereua iai tibun Iteraera ao a aki toki ni kataa te Uea.\n\n8 Mangaia ae ara kaantaninga imatan te Atua bwa ti na kona ni kairi nanoia aomata ni kabane bwa a na aki kaitaraa te Atua, ni kaunna, ma a na bane ni kakoaua Kristo, ao n iangoa matena, ao n namakina rawawatan ana kaibangaki ao n uota buakakan te aonaba; mangaia ae Ngai ae Iakobwa, I a motikia inanou bwa N na kakoroa bukin ana tua tariu ae Nibwaai.\n\n9 Ao e roko te kara iroun Nibwaai, ao e nooria bwa e a kaan matena; mangaia ae e a kabira te aomata temanna bwa e na riki bwa te uea ao te tia tautaeka ibukiia ana botanaomata ngkai, n aron te katei ibukin rineaia uea.\n\n10 E korakora tangiran Nibwaai irouia ana botanaomata, ngkai e a tia n riki bwa te tia kamanoia, ao n tia ni katoka kaia ni kabongana ana kabaang Raban, ao n teimatoa i nanon maiuna n tararua mweraoia—\n\n11 Mangaia ae a motikia bwa a na kamaiua arana bwa kanuringana. Ao aomata ni kabane ake a rineaki i mwina irouia aomata bwa a na uea, a na aranaki bwa Nibwaai te kauoman, Nibwaai te kateniman, n aiaron anne, katein rineaia uea; ao a na aranaki irouia aomata, e ngae ngkana e kaokoro araia ma anne i mwaain rikiia n uea.\n\n12 Ao e koro bukina bwa akea bwa e a mate Nibwaai.\n\n13 Ao aomata ake tiaki Reimwanaite a riki bwa Nibwaite; ao aranaki bwa Nibwaite, Iotebwaite, Iakobwaite, Tioramwaite, Reimwanaite, Remueraite ao Itimaeraite.\n\n14 Ma Ngai ae Iakobwa, I aki kan weteia n aara aika a kakaokoro aikai, man N na weteia bwa Reimwanaite aomata ake a kataia n tiringia ana botanaomata Nibwaai, ao N na araniia aomata ake a iraorao ma ana botanaomata Nibwaai bwa Nibwaite, ke ana botanaomata Nibwaai, n aron katein rinean te uea.\n\n15 Ao ngkai e koro bukina bwa a rikirake ana botanaomata Nibwaai ni matoatoa nanoia, n ana tai n tautaeka te kauoman n uea, ao a kakukurei nanoia ni karaoan bwaai aika a buakaka, n aiaron Tawita ngkoa ngke tangiriia buuna ma ana kinano aika a mwaiti, n aiaron naba Toromon, ae natina.\n\n16 Eng, ao a moana naba ukoukoran koora ma tirewa, ao a moanna naba n rikirake kamoamoaia.\n\n17 Mangaia ae Ngai ae Iakobwa, I a taekin nakoia taeka aikai ngke I reireinia i nanon te tembora, i mwin tian reken weteau mai iroun te Uea.\n\n18 Bwa Ngai ae Iakobwa, ma tariu ae Iotebwa ti a tia ni katabuaki bwa ibonga ao taan reirei ibukiia te botanaomata aio, i aan bain Nibwaai.\n\n19 Ao ti a kakorakoraira n nakoara aikai imatan te Uea, ao ti kamatoaira ni mwiokoara, n tauraoi ni bukinaki ibukin aia bure ara botanaomata ngkana ti aki bekumwaaka n tataekina ana taeka te Atua nakoia; mangaia ae ngkana ti kakorakoraira ni beku ao a na aki kabarekaki kunnikaira n raraaia; ma ngkana ti aki ao a na kabarekaki ara kunnikai n raraaia, ao ti na aki itiaki n te kabanea ni bong.\n\n", "jacob 2": "[center][font_size=26]Mwakoro 2[/font_size][/center]\n\n[i]E kabuakaka tangiran te kaubwai, te kamoamoa, ao te aki itiaki, Iakobwa—A konaa aomata n ukoukora te kaubwai ibukin buokaia aia koraki—E tua te Uea bwa akea te mwaane i buakoia Nibwaite ae na raka buuna te aine nakon temanna—E kukurei nanon te Uea n itiakiia aine. Uakaan ma ririki aika 544–421 I.K.[/i]\n\n1 Taeka ake e taekin Iakobwa are tarin Nibwaai, nakoia ana botanaomata Nibwaai, i mwin maten Nibwaai:\n\n2 Ngkai, tariu aika kam tangiraki, Ngai ae Iakobwa, n aron te mwioko are mai iroun te Atua, are N na kamatoa nakoau n te koaua, bwa I aonga ni kaitiaki kunnikaiu ma n ami bure, I a nakoimi n te tembora n te bong aio bwa N na taekina ana taeka te Atua.\n\n3 Ao kam ataia n tatabemaningkami nako bwa I a tia ni kakaonimaki n te nakoa are I a tia ni weteaki nako iai; man te bong aio ao I karawawataki riki ibukin tabeaiangau n aron maiun tamneimi nakon are I a tia n rinanona mai mwaaina.\n\n4 Bwa taraia, kam a tia n aki ongeaba nakon ana taeka te Uea, ake I a tia n anganingkami.\n\n5 Ma taraia, kam na kakauongo nakoiu, ao kam na ataia bwa ma n ana ibuobuoki te Tia Karikibwai ae korakora are e karika karawa ma aonaba ao I a kona n tuangkami kanoan ami iango, ma aromi ni moana karaoan te bure, ae te bure ae moan te ribaki irou, eng, ao ae moan te ribaki naba iroun te Atua.\n\n6 Eng, e rawawata tamneiu ao I kan karabaai ibukin te maamaa mai iroun are Karikai, ngkai N na riai ni kakoauai nakoimi aron buakakan nanomi.\n\n7 Ao I a taonaki naba n te rawawata ngkai e riai bwa N na taetae nakoimi n te aro ae matoatoa n aron taekami, i mataia kaainabami ma natimi, aika moan te maraurau nanoia man itiaki ao ni kaiuruaki i matan te Atua, ake e kukurei iai nanon te Atua;\n\n8 Ao I taku bwa a nakomai bwa a na ongora n ana taeka te Atua aika a tamaroa, eng, te taeka are e na kamaiua te aomata ae e ikoaki.\n\n9 Mangaia ae e rawawata tamneiu ngkai I a tia ni kateituaki, n aron te tua ae matoatoa are e reke irou mai iroun te Atua, bwa N na kataetaeingkami n aron ami bure, are n tokina ao a na kabuburaki ikoakiia ake a tia n ikoaki, ao n aki kabebeteia ma ni kamaoi ikoakiia; ao ake a tuai n ikoaki, a na aki kanuaia n ana taeka te Atua ae kakukurei man namakina te biti are e na ewari tamneia ao ni kaikoaki aia kaantaninga aika a kaiuruaki.\n\n10 Ma e ngae ngke e korakora te mwakuri aio, ao e riai bwa N na karaoia n aron ana tua te Atua, ao n taekin nakoimi taekan ami bure ma ami mwakuri aika a ribaki, imataia aika a itiaki nanoia, ma nanoia aika uruaki, i aan matan te Atua ae Moan te Mwaaka are noori bwaai ni kabane.\n\n11 Mangaia ae N na riai n tuangkami te koaua n aron mataatan ana taeka te Atua. Bwa taraia, n au tai n ukeuke nakon te Uea, ao e a roko te taeka nakoiu ae kangai: Iakobwa, ko na nakon te tembora n te ingabong, ao taekina te taeka ae N na anganiko nakoia te botanaomata aio.\n\n12 Ao ngkai tariu aika kam tangiraki, aio te taeka are N na taekinna nakoimi, bwa a mwaiti i buakomi aika a moana ukoukoran te koora, te tirewa, ao aeka n tano aika a kakawaki, aika tanon te aba aio, ae te aba ni berita nakoimi ma kanoami, ae moan te rawata iaon te aba aio.\n\n13 Ao e kukurei nanon teuare ana bwai bwaai ma ni kakabwaiaingkami, ngkai a reke iroumi kaubwai aika a mwaiti; ma ngkami iai i buakomi aika a reke irouia kaubwai aika a mwaiti riki nakoia tarimi ao e rikirake te kamoamoa inanomi, ao kam bonotaninga ma ni karietatai atuumi ibukin bobuakan ami kunnikai, ao kam a bwainikirinia tarimi ngkai kam taku inanomi bwa kam rietata riki nakoia.\n\n14 Ao ngkai, tariu n ami kaantaninga, kam taku bwa e na kukurei nanon te Atua iroumi ni karaoan aio? Taraia, I tuangingkami bwa, E aki. Ma e na karekei kaimi, ao ngkana kam teimatoa ni karaoi bwaai aikai ao e na waekoa n roko i aomi ana moti.\n\n15 O teraa ngke e kona ni kaota korakorana ni koroiko, ao ngkana e taraiko ao ko na riki n aiaron te bubu n tano!\n\n16 O tera ngke e kona ni katokiko man te bure ao te mwakuri ae e ribaki. Ao tera ngke kam kona n ongeaba n taekan ana tua, ao n aki kariaia kamoamoan nanomi bwa e na kamatei tamneimi!\n\n17 Kabotauiia tarimi ma ngkami, ao iraorao mangaia ni kabane ao akoia ni kaubwaimi, bwa a aonga ni kaubwai n aiaromi.\n\n18 Ma i mwaain ae kam ukoukora te kaubwai, ao kam na ukoukora moa uean te Atua.\n\n19 Ao ngkana e a tia n reke ami koaua i nanon Kristo ao a na reke iroumi taian kaubwai, ngkana kam ukoukori; ao ngkana kam ukoukori ibukin karaoan ae raoiroi—ni karekei kunnikaia aika akea karabaia, ao ni kamwarakeia aika a baki, ao ni kaotinakoia aika a tautaekanaki man te tautaekanaki, ao n anga te ibuobuoki nakoia aoraki ma aika a ikoaki.\n\n20 Ao ngkai, tariu, I a tia n taetae nakoimi ni kaineti ma te kamoamoa; ao ngkami aika kam a tia ni kaikoakia kaain rarikimi, ao ni bwainikiriniia ibukin te kamoamoa inanomi, ni bwaai ake e a tia n anganingkami te Atua, teraa ami taeka iai?\n\n21 N ami kaantaninga a na ribaki bwaai aikai iroun teuare karikiia aomata ni kabane? Ao titebo kakawakin temanna imatana n aiaron kakawakin are temanna. Ao a bane n riki n iriko ni kabane man te bubun tano; ao titebo bukin karikaia ni kabane, bwa a na kaawakin ana tua ao n neboia n aki toki.\n\n22 Ao ngkai N nang motika taekinan te kamoamoa nakoimi. Ao ngke arona bwa N na aki taetae nakoimi n taekina te bure ae rawawata riki, ao e na rang ni kukurei nanou iroumi.\n\n23 Ma I karawawataki n ana taeka te Atua ibukin ami bure aika a rawawata riki. Ma taraia, e taku te Uea: E rikirake karaoan te bure irouia te botanaomata aio; a aki ataa kanoan koroboki aika tabu, bwa a kabanei aia tai ni karaoi mwakuri ni kabekaau, ibukin bwaai ake a tia ni koreaki man taekan Tawita, ma natina are Toromon.\n\n24 Taraia, e taku te Uea, e koaua bwa a mwaiti buuia ma aia kinano Tawita ma Toromon, ae te mwakuri ae bati n ribaki imatau.\n\n25 Mangaia ae e taku te Uea, I a tia ni kairia te botanaomata aio mai Ierutarem, ni mwaakan baiu, bwa I aonga ni kona ni karikirakea te mwanga ae raoiroi man kanoan Iotebwa ibukiu.\n\n26 Mangaia ae Ngai ae te Uea ae te Atua, I aki tangiriia te botanaomata aio bwa a na katotong bwaai ake a karaoi aomata ake ngkoa.\n\n27 Mangaia ae kam na kakauongo nakoiu tariu, ao ongo n ana taeka te Uea: Bwa a na akea te mwaane i buakomi ae e na raka mwaitin buuna nakon temanna; ke ni iai ana kinano;\n\n28 Bwa Ngai ae te Uea ae te Atua, e kukurei nanou n itiakiia aine. Ao mwakuri ni kabekaau a ribaki imatau; aikai ana taeka aia Uea Taanga ni Buaka.\n\n29 Mangaia ae a na kaawakin au tua te botanaomata aio, n aron ana taeka aia Uea Taanga ni Buaka, ke e na karekeaki kain te aba ibukin aki ongeabaia.\n\n30 Bwa e taku aia Uea Taanga ni Buaka, ngkana e riai bwa N na karikirakea mwaitia au botanaomata ao N na tuatua nakoia au botanaomata, ma i mwaain ae I karaoa aio ao a riai n ongeaba ni bwaai aikai.\n\n31 Bwa taraia, Ngai ae te Uea, I a tia n noorii man ongo tangiia natiu aine mai buakoia au botanaomata i Ierutarem, eng, ao n aaba nako ake a maeka iai au botanaomata, ibukin aia buakaka ma aia mwakuri aika a ribaki buuia.\n\n32 E taku ana taeka aia Uea Taanga ni Buaka, I aki tangiria bwa N na manga ongo tangiia naati aine man te botanaomata aio, ake I kairia nako mai Ierutarem, bwa a na tangitang ibukin aia mwakuri mwaanen te botanaomata aio, e taku aia Uea Taanga ni Buaka.\n\n33 Bwa a na aki kairia nako naati aine te botanaomata aio ngkai a ongeaba, bwa ngkana a karaoia ao N na anganiia te rekenikai ae rawawata nakoia, n irianna n te mate; bwa a na aki karaoi mwakuri ni kabekaau, n aron ake ngkoa, ao aikai ake e taekin aia Uea Taanga ni Buaka.\n\n34 Ao taraia ngkai tariu aika kam tangiraki, kam ataia bwa e a tia n anganaki tua aikai tamara ae Riaai; mangaia ae kam a bon ataia mai i mwaina; ao a na korakora reken kaimi; ngkai kam a tia ni karaoi bwai aika kam riai n aki karaoi.\n\n35 Taraia kam a tia ni karaoi bure aika a rawawata riki nakon ake a karaoi tarira aika Reimwanaite. Kam a tia n uru nanoia buumi aika a raraoi, ao ni kaakea karineami irouia natimi, ibukin ami katoto nakoia aika a aki raraoi; ao a waerake tangin nanoia iroumi nakon te Atua. Ao ibukin matoan ana taeka te Atua, ake a riki n roko ibukimi, ao a mwaiti naano aika a na toki, ao a na kananoaki ikoakiia.\n\n", "jacob 3": "[center][font_size=26]Mwakoro 3[/font_size][/center]\n\n[i]E na reke irouia aika a itiaki nanoia ana taeka te Atua—E korakora riki raoiroia Reimwanaite nakoia Nibwaite—Iakobwa e kauring ni kaitara te wenenibure, te uarao, ao bure ni kabane. Uakaan ma ririki aika 544–421 I.K.[/i]\n\n1 Bwa taraia, Ngai ae Iakobwa, N na taetae nakoimi aika a itiaki nanomi. Onimakina te Atua ma te nano ae matoatoa, ao tataro nakoina ma te onimaki ae korakora, ao e na kabebeteko i nanon am tai n rawawata, ao e na tei ibukim, ao e na katuaeia akana kataia n tiringko.\n\n2 O ngkami ni kabane aika a itiaki nanomi, tabeki atuumi ao butimwaea ana taeka te Atua ae tamaroa, ao kanuaiko n ana tangira; bwa kam na kona ni karaoia, ngkana a matoatoa nanomi, n aki toki.\n\n3 Ma, a na reke kaimi, a na reke kaimi aika a aki itiaki nanomi, aika a kammaira n te bong aio imatan te Atua, bwa ngkana kam aki rairinanomi ao e na karekeaki kain te aba aio ibukimi; ao Reimwanaite aika a aki korakora kammairaia nakoimi, ma a bon karekeaki naba kaia, a na ekinakoingkami ni karokoa matemi.\n\n4 Ao e na waekoa n roko te tai aio, ma ngkana kam aki rairinanomi ao a na anai aban rikimi, ao e na kairia nako aika a raoiroi te Uea ae te Atua mai i buakomi.\n\n5 Taraia, a raoiroi riki Reimwanaite ake tarimi, ake kam ribaia ngkoa ibukin kammairaia ma te kamaraia are reke nakon kunia; ngkai a aki mwaninga ana tua te Uea, are a anganaki tamara—are e na ti temanna buuia, ao a na akea aia kinano, ao a na akea te mwakuri ni kabekaau ae a na karaoia.\n\n6 Ao ngkai, a kamatoa kaawakinan te tua aio; ngaia ae ngkai a ongeaba, ni kaawakina te tua aio, ao e na aki tiringia te Uea ae te Atua, ma e na nanoangaia; ao e na roko te bong are a na riki iai bwa aomata aika a kakabwaiaki.\n\n7 Taraia, mwaanenumwa a tangiriia buuia, ao ainenumwa a tangiriia buuia; mwaanenumwa ma ainenumwa a tangiriia natiia; ao e a reke aki onimakinakimi ma ribakimi irouia ibukin buakakaia aia bakatibu; mangaia ae ko tamaroa riki ngkoe n nakoia, i matan te Tia Karikibwai ae e korakora?\n\n8 O tariu, I raraoma bwa ngkana kam aki rairinanomi man ami bure ao a na mainaina riki kuniia nakoimi, n te tai are kam na uaaia ni kairaki iai nako matan ana kaintokanuea te Atua.\n\n9 Mangaia ae I anganingkami te tua aio, ae ana taeka te Atua, bwa kam na katoka ribakia iroumi ibukin bwatabwatan kuniia; ke n ribaia ibukin kammairaia; ma kam na riai moa n uring oin kammairami, ao n uringnga ae reke kammairaia mai irouia aia bakatibu.\n\n10 Mangaia ae kam na uringia natimi, n aron karawawatan nanoia n te katoto are kam a tia ni kateia nakoia; ao n uringnga naba, ae kam kona ni karekea te rekenikai nakoia natimi, man kammairami, ni uota kamaunakia natimi, ao a na katokaki aia bure iaon atuumi n te kabanea ni bong.\n\n11 O tariu, ongeaba nakon au taeka; kakatauraoi rabwatami ma tamneimi; ioioi rabwatami bwa kam aonga n uti man te matu ni mate; ao kabwarai ngkami man marakin moone bwa kam aonga n aki riki bwa ana anera te riaboro, aika a na kaeaki nakon te nei n ai ma te karaanga n ai ae te kauatai ni mate.\n\n12 Ao Ngai ae Iakobwa, I a taekin bwaai aika a mwaiti nakoia ana botanaomata Nibwaai, n tuatua bwa a na aki wenenibure ma ni uarao, ke ni karaoi aeka ni bure nako, man n tuangiia bwaai aika a na riki nakoia ngkana a karaoi.\n\n13 Ao aikai katebubuan rongorongon bwaai aika a riki nakoia aomata aikai, ao ngkai a moanna ni korakora mwaitia, ao a aki kona ni bane ni koreaki iaon bwaatua aikai; ma a mwaiti rongorongoia aika a koreaki iaon bwaatua ake a bubura, ma aia bubuaka, ma aia itabaraara, ma aia tautaeka aia uea.\n\n14 Aranaki bwaatua aikai bwa ana bwaatua Iakobwa, ao a karaoaki ni bain Nibwaai. Ao I a motika ikai taekan bwaai aikai.\n\n", "jacob 4": "[center][font_size=26]Mwakoro 4[/font_size][/center]\n\n[i]A bane n neboa te Tama burabeti ni kabane n aran te Kristo—Ti te arona ana anga karea Aberaam ngke e na tiringa Itaaka ma ana karea te Atua ngke anga Ana Rikitemanna—A na reitaki aomata ma te Atua rinanon te Mwakuri ni Kamaiu—Iutaia a na aki butimwaea te atibu are aan te kateitei. Uakaan ma ririki aika 544–421 I.K.[/i]\n\n1 Taraia ngkai, e na koro bukina bwa Ngai ae Iakobwa, I a tia ni beku mwaaka ni kabwarabwara nakoia au botanaomata, (ao I aki kona ni koroi ni kabane kanoan au taeka, ibukin kaangaangan korean ara taeka iaon taian bwaatua) ao ti ataia bwa taeka ni kabane ake ti koroi iaon taian bwaatua a na teimatoa.\n\n2 Ma a na bua ni kabane bwaai ake ti aki koroi i aon taian bwaatua ma ni mauna nako; ma ti kona ni koroi taeka tabeua i aon taian bwaatua, are a na kona iai natira ma tarira aika a tangiraki ni karekea mai iai ataan taekara teutana, ke taekaia aia bakatibu—\n\n3 Ao ti kimwareirei ni karaoan te bwai aio; te botumwaaka ni beku ni koroi taeka iaon taian bwaatua, ma te kaantaninga bwa a na butimwaei tarira aika a tangiraki ma natia ma te kaitau inanoia, ao a na reiakin n te kimwareirei n tiaki te rawawata, ke n te aki rau n nano, n ongo taekaia aia moan kaaro.\n\n4 Bwa bon aio bukin korean bwaai aikai, bwa a na ataia ae ti ataa taekan Kristo, ao ti kariaria rokon mimitongina i nanon bubua n ririki i mwaain rokona; ao tiaki ti ngaira aika ti kariaria rokon mimitongina, ma burabeti aika a tabu ni kabane ake a maiu imwaira.\n\n5 Taraia, a kakoaua Kristo ao a neboa te Tama n arana, ao ti neboa naba te Tama n arana. Ao ibukin aio are ti kaawakina iai ana tua Mote, bwa e buoki tamneira ma rabwatara ni kairia nakoina; ao e a tia n tabuaki ibukin karaoan ae raoiroi iroura ibukin te waki aio, n aron are a tia n taekinaki nakon Aberaam i nanon te rereua bwa e na ongeaba nakon ana tuatua te Atua ao e na anga natina ae Itaaka, are ti te arona ma te Atua ngke e anga Natina are Te Rikitemanna.\n\n6 Mangaia ae ti ukoukori kanoan aia taeka burabeti, ao a mwaiti kaotioti ma tamnein taeka ni burabeti; ao n nooran kakoaua aikai ao e a reke iroura te kaantaninga, ao a aki kai kamwaeaki ara onimaki, ao ti a kona n tuatua n aran Iesu ao a na iri ara taeka taian aroka, ke taian maunga, ke naon marawa.\n\n7 E ngae n anne ao e a kaoti mamaarara nakoira te Uea ae te Atua bwa ti aonga n ataia bwa bon man ana akoi, ao man ruona nakoia kaain te aonaba are a reke iai iroura te mwaaka ni karaoi bwaai aikai.\n\n8 Taraia, a korakora ma ni kamimi ana mwakuri te Uea. E kaangaanga reken te atatai ibukin aan ana mwakuri aika a raba; ao e aki kona te aomata n atai aron ana mwakuri nako. Ao akea te aomata ae kona n atai kanoan ana mwakuri ma ti ngkana a kaotaki nakoina; ngaia are, taari, tai tannako man taian kaotioti aika mai iroun te Atua.\n\n9 Bwa taraia, e riki te aomata nako aon te aonaba ni mwaakan ana taeka, ae te aonaba are karikaki ni mwaakan ana taeka. Mangaia ae ngkana e kona te Atua ni karika te aonaba man ana taeka, ao n riki te aomata n ana taeka, bukin teraa ngkai e na aki kona n tautaekana te aonaba, ke bwaai ake e a tia ni kariki ni baina ake a mena iaona, n aron nanona ma kukureina?\n\n10 Mangaia ae tariu, kam na tai kaeta te Uea, ma kam na ongeaba n taian reirei mai irouna. Bwa taraia, kam ataia ae e reirei ma te wanawana, ma te tuaraoi, ma te nanoanga ae korakora, n ana taeka ni kabane.\n\n11 Mangaia ae tariu aika kam tangiraki, kam na raoiakinaki nakoina rinanon te mwakuri ni kamaiu iroun Kristo, ae Natina ae Te Rikitemanna, bwa kam aonga ni karekea te mangauti, n aron mwaakan te mangauti mai iroun Kristo, ao kam na riki bwa ana moan uaa Kristo nakon te Atua, n tia ni karekea te onimaki ma te kaantaninga ae tamaroa man te mimitong are irouna i mwain rokona nakon te aonaba n rabwata.\n\n12 Ao ngkai ngkami aika kam tangiraki, kam na tai miimi ngkai I tuangkami bwaai aikai; bwa e aera ngkai ti na aki taekina ana mwakuri ni kamaiu Kristo, ao ni karekea kororaoin taekana, ao ni karekea naba taekan te mangauti ma te aonaba n taai aika a na roko?\n\n13 Taraia, tariu, ane e na taetae ni burabeti, ke e taetae ni burabeti bwa aonga n oota iai aomata ni kabane; bwa e taekina te koaua te Tamnei ao e aki kewe. Mangaia ae ke taekin bwaai ngkai, ma aika a na roko; mangaia ae a kamatataaki bwaai aikai nakoira, ibukin kamaiuan tamneira. Ma taraia, tiaki ti ngaira taan kakoauai bwaai aikai; bwa e a tia naba te Atua n taetae nakoia burabeti ni kawai.\n\n14 Bwa taraia, Iutaia bon aomata aika a bonotaninga; ao a aki kakoauai taeka aika mataata, ao a tiringiia burabeti, ao a ukoukori bwaai aika a aki atai nanoia. Mangaia ae ibukin matakia, ae te mataki ae reke man taraan bwaai aika akea manenaia, ao a na riai ni bwaka; bwa e a tia n anaa ana oota te Atua mai irouia, ao e a anganiia bwaai aika a mwaiti aika a aki kona n oota iai, ngkai a tangiri, ao e karaoia te Atua ngkai a tangiria, bwa aonga ni bwaka.\n\n15 Ao ngkai, Ngai ae Iakobwa, I a kairaki iroun te Tamnei bwa N na taetae ni burabeti; bwa I kona n noori n aron ana kairi te Tamnei are mena inanou, bwa ni bwakaia Iutaia ao e na aki butimwaea te atibu are a kona ni katei aia kateitei aika a matoatoa.\n\n16 Ma taraia, n aron are taekinaki i nanon koroboki aika tabu, e na riki ni korakora te atibu aio, ao te kabanea, ao aan te kateitei ni koaua, are a na kateitei iaona Iutaia.\n\n17 Ao ngkai, ngkami aika tangiraki e na kanga ni kona ni kateitei i aona ma ni karikiia bwa maninginingin aia kateitei i mwin aki butimwaean an te kateitei ni koaua?\n\n18 Taraia tariu aika kam tangiraki, N na kabwaranakoa te bwai ae kamimi aio nakoimi; ngkana I aki ioioaki man matoatoau n te tamnei ma ni bwaka ibukin korakoran rawawatau ibukimi.\n\n", "jacob 5": "[center][font_size=26]Mwakoro 5[/font_size][/center]\n\n[i]Iakobwa e taekin ana taeka Tinoti ni kabootau aika a kaineti ma taekaia kaai oriwa aika a manana ma aika a moaanti—A kabootauaki ma Iteraera ao Tientaire—A kaman kaotaki kanikina ibukin kamaenakoan ma ikotan Iteraera—A kananonaaki Nibwaite ma Reimwanaite ao te bata are Iteraera ni kabane—A na katomaki tientaire ma Iteraera—N tokina ao e na kabuekaki te nne ni kurebe. Uakaan ma ririki aika 544–421 I.K.[/i]\n\n1 Tariu, taraia, kam aki uringa warekan ana taeka te burabeti ae Tinoti, ngke e taetae nakon te bata are Iteraera, ni kangai:\n\n2 Ongora, O ngkoe ae te bata are Iteraera, ao ongo n au taeka, ae ana burabeti te Uea.\n\n3 Bwa taraia, e taku ana taeka te Uea, N na kabootauko, O ngkoe ae te bata are Iteraera, ma te kai te oriwa ae manana, ae e tabekia te aomata man ribanaia ni kamwarakea n ana nne ni kurebe; ao e bwebwerake, ao e a kara, ao e a moanna ni mka.\n\n4 Ao e koro bukina bwa e nako n noria te tia ununiki, ao e nori bwa e a moanna ni mka arokana ae te oriwa; ao e taku: N na koroi mwangana aika mka, ao ni kekena rarikina, ao ni kamwarakea, bwa e aonga ni bwebwe mwanga aika a uarereke man ububu, ao n aki mate.\n\n5 E koro bukina bwa e waaki ni koroi mwangana aika a mka, ao e kekena rarikina, ao e kamwarakea n aron are taku bwa e na karaoia.\n\n6 Ao e koro bukina bwa i mwin tabeua te bong ao e a nori mwanga tabeua aika a uarereke man ububu n riki; ma taraia, oin mwangangana a moanna ni mate.\n\n7 Ao e koro bukina bwa e nora aio te tia uniuniki, ao e taku nakon ana tia mwakuri: E taonaki nanou n te rawawata ngkai e nang mate arokau aio; mangaia ae nako otoi mwangan te kai te oriwa ae riki n aki akaaka, ao uoti nakoiu; ao ti na otoi taian mwanga aika a mate aikai, ao ti na karenakoi nakon te ai bwa aonga ni bue.\n\n8 Ao taraia, e taku ana taeka Uean te onaroka ni kurebe, N na anai mwanga aika bwebwerake aikai aika a uarereke ma n ububu ao N na katomai ma kai nako ake I kan katomai mangaia; ao e aoria bwa ngkana e mate wakaan te kai aio ao I kona n ana uaana ibukiu, mangaia ae N na anai mwangangana aika a uarereke man ububu ao N na katomai ma are I taku inanou.\n\n9 Anai mwangan te kai te oriwa ae riki n aki akaaka, ao katomai, n onei mwin taian mwanga; ao N na karenakoi mwanga ake I a tia n otoi nako nanon te ai ni kabueki, bwa aonga n aki kamangeangea aon au nne ni kurebe.\n\n10 Ao e koro bukina bwa e waaki ana tia mwakuri Uean te nne ni kurebe ni karaoi bwaai ake e tuangaki iroun Uean te nne ni kurebe bwa e na karaoi, ao e katomai mwangan te kai te oriwa are riki n aki akaaka.\n\n11 Ao e anga ana taeka Uean te nne ni kurebe bwa e na kenaki rarikina, ao ni koreaki mwangana aika a mka, ao ni kamwarakeaki, ao e taku nakon ana tia mwakuri: E rawawata nanou ngkai e na mate te kai aio; mangaia ae I a karaoa aio bwa I aonga n reita maiun wakaana bwa e aonga n aki mate, ao N na kateimatoa ibukiu, I a tia ni karaoa aio.\n\n12 Mangaia ae waakina am mwakuri; tararua te kai, kamwarakea, n aron are I tuangko.\n\n13 Ao N na katikui n te tabo ae kaokoroaki i nanon au nne ni kurebe, n aron are I taku inanou, ao e aki kakawaki aio nakoim; ao I karaoa aio ni kateimatoa n aron oin nanou mwangan te kai aio ni koaua; ao bwa I aonga ni kona ni kaawakin uaana ibukiu i mwin te tai; bwa e rawawata nanou ngkana e mate te kai aio ma uaana.\n\n14 Ao e koro bukina ao e waaki Uean te nne ni kurebe, ao e karabai mwangan te kai te oriwa are e manana ae e unikaki n te tabo ae kaokoroaki i nanon te nne ni kurebe, tabeua n te tabo teuana ao tabeua n tabo riki tabeua, n aron nanona ma kukureina.\n\n15 Ao e koro bukina bwa e maan i mwin aio, ao e taku Uean te nne ni kurebe nakon ana tia mwakuri: Nako mai bwa ti na nako ni kawara te nne ni kurebe, bwa ti na mwakuri i nanona.\n\n16 Ao e koro bukina bwa a nako Uean te nne ni kurebe ma ana tia mwakuri nakon te nne ni kurebe bwa a na mwakuri. Ao e koro bukina bwa e taku te tia mwakuri nakon ana toka: Taraia, tanimai; noora te kai.\n\n17 Ao e koro bukina bwa e taratara Uean te nne ni kurebe ao e noora te kai are a kanimwaki nako iai mwangan te kai te oriwa are e riki n aki akaaka; e a bon maiu raoi ao ni kariki uaa. Ao e nooria bwa e tamaroa; ao titebo uaana ma bon oin uaana.\n\n18 Ao e taku nakon te tia mwakuri: Taraia, e a reke te ran nakon taian mwanga aika a oteaki man te kai te oriwa ae riki n aki akaaka man te wakaa, ao e a reke naba te korakora man te wakaa; ao ngkai e mwaiti te korakora are e reke man te wakaa ao a kariki uaa aika a tamaroa mwanga aika a reke man te kai te oriwa ae riki n aki akaaka. Ngke arona bwa ti aki katomai mwanga aikai, ao e na tia ni mate te kai. Ao ngkai, taraia, a mwaiti uaa n roko n tain te tai, aika a riki man te kai; aika uaa aika N na kona ni kawakin bon ibukiu i mwin te tai.\n\n19 Ao e koro bukina bwa e taku Uean te nne ni kurebe nakon te tia mwakuri: Nakomai bwa ti na nako tabon te nne ni kurebe are raroa, man nooria ngkana a aki naba kariki uaa aika mwaiti oin mwangan te kai, bwa I aonga ni kona ni kawakin uaana ibukiu i mwin te tai.\n\n20 Ao e koro bukina bwa a nakon te tabo are e karabaki iai mwangan te kai iroun te toka, ao e taku nakon ana tia mwakuri: Nori aikai; ao e noria bwa a mwaiti uaan te moan mwanga; ao e noria bwa e tamaroa. Ao e taku nakon te tia mwakuri: Anai uaana, ao kawakin ibukiu i mwin te tai; ao e taku, taraia, e a maan au tai n ribanaia, ao e a tia ni kariki uaa aika a mwaiti.\n\n21 Ao e koro bukina bwa e taku te tia mwakuri nakon ana toka: Bukin tera ngkai ko unika te kai aio ikai, ke te mwanga aio? Bwa taraia, bon te tabo ae aki maiu tanona mai buakon aon te nne ni kurebe.\n\n22 Ao e taku Uean te nne ni kurebe nakoina: Ko na tai reireiai arou; I ataia bwa bon te tabo ae aki maiu tanona; mangaia ae I kangai nakoim, I a tia n ribanaia n te tai ae maan, ao ko a tia n nooria bwa a mwaiti uaana aika a riki.\n\n23 Ao e koro bukina bwa e taku Uean te nne ni kurebe nakon ana tia mwakuri: Nora arei; I a tia n unika te mwanga teuana ikekei; ao ko ataia bwa e aki maiu riki te tano arei nakon are te moan. Ma tara te kai. I a tia n ribanaia n te tai ae maan, ao a mwaiti uaana aika a tia n riki; mangaia ae rikoi, ao kawakin ibukin tain te aki kariki ua, bwa I aonga ni kawakinna ibukiu.\n\n24 Ao e koro bukina bwa e a manga taku riki Uean te nne ni kurebe nakon ana tia mwakuri: Tara aio, ao nora te mwanga riki teuana, are I a tia n unikia; ao taraia I a tia naba n ribanaia, ao e a tia ni kariki uaa.\n\n25 Ao e taku nakon te tia mwakuri: Taraa aio ao noora te kabanea ni kai. Taraia, I a tia n unika aio n te tabo ae maiu tanona; ao I a tia n ribanaia n te tai ae maan, ao ti teuana mwakorona ae kariki uaa aika a tamaroa, ao mwakorona are teuana e kariki uaa aika a uarereke; taraia, I a tia n ribana te kai aio n aron are I karaoia nakon taian kai ake tabeua.\n\n26 Ao e koro bukina bwa e taku Uean te nne ni kurebe nakon ana tia mwakuri: Otoi taian mwanga ake a aki kariki uaa aika a tamaroa, ao karenakoi nako nanon te ai.\n\n27 Ma taraia, e taku te tia mwakuri nakoina: E riai bwa ti na ti koroi mwanga ake a mate, ao ti na kamwarakei riki teutana, ao a na bae ni kariki uaa aika a tamaroa ibukim, ao ko na kona ni kawakin n tain te aki kariki uaa.\n\n28 Ao e koro bukina bwa a uaaia Uean te nne ni kurebe ma te tia mwakuri n ribanai uaan kaai ni kabane i nanon te nne ni kurebe.\n\n29 Ao e koro bukina bwa e maan i mwin aio ao e taku Uean te nne ni kurebe nakon ana tia mwakuri: Nakomai, bwa ti na nako ni mwakuri i nanon te nne ni kurebe. Bwa taraia e a kaan te tai, ao e nang roko te toki; mangaia ae N na riai ni kaawakin uaa ibukiu n tain te aki kariki uaa.\n\n30 Ao e koro bukina bwa a nako Uean te nne ni kurebe ma te tia mwakuri nakon te nne ni kurebe; ao a roko n te kai are e tia n oteaki mwangana ni koaua ao a kanimwaki i aona mwanga man te kai ae riki n aki akaaka ao taraia a mwaiti uaanikai i aona.\n\n31 Ao e koro bukina bwa e katoong uaana tabeua Uean te nne ni kurebe, n aekaia nako aika a mwaiti. Ao e taku Uean te nne ni kurebe: Taraia, e a maan te tai are ti riribana iai te kai aio, ao I a tia ni kakawakin uaa aika a mwaiti ibukiu n tain te aki kariki uaa.\n\n32 Ma taraia, n te tai aio ao e a mwaiti riki uaana, ao akea mai buakoia ae tamaroa. Ao taraia, a mwaiti aekan uaanikai aika a buakaka mai iai; ao akea te bwai ae e na reke mai iai ibukiu, e ngae ngke I a tia ni kabanea au tai iaona, ao e rawawata nanou ngkai e nang mate te kai aio.\n\n33 Ao e taku Uean te nne ni kurebe nakon te tia mwakuri: Teraa ae ti na karaoia nakon te kai, bwa ti aonga ni kona ni manga kaawakin uaana ibukiu n tain te aki kariki uaa?\n\n34 Ao e taku te tia mwakuri nakon te toka: Taraia, ngkai ko kanim mwanga man te kai te oriwa ae riki n aki akaaka ao a kamaiua te wakaa, ao a reke maiuia ao aikoa mate; mangaia ae ko noria bwa a tamaroa.\n\n35 Ao e koro bukina bwa e taku Uean te nne ni kurebe nakon ana tia mwakuri: Akea kabwaiau man te kai, ao akea naba kabwaiau man taian wakaa ngkana a teimatoa n anganai uaanikai aika a bubuaka.\n\n36 Ma e ngae n anne, I ataia bwa a tamaroa taian wakaa, ao I ibukin oin au kantaninga I a tia ni kawakinia; ao ibukina bwa e bati korakoraia ao a karika uaanikai aika a tamaroa man taian mwanga aika a reke man mwanga aika a riki n aki akaaka.\n\n37 Ma taraia, a rikirake taian mwanga riaon ana kona te wakaa; ao ngkai e a riao rikirakeia taian mwanga nakon te wakaa ao a kariki uaanikai aika a bubuaka; ao ngkai a riki uaanikai aika a bubuaka i aona ao e a moanna ni mate; e aki maan ao e na mka, ao e na karenakoaki nako nanon te ai, ma i mwaain aio ao ti riai ni karaoa are ti kona ibukina bwa e aonga ni maiu.\n\n38 Ao e koro bukina bwa e taku Uean te nne ni kurebe nakon ana tia mwakuri: Ti a nako nakon mwakoron te nne ni kurebe aika a raraoi, n noria bwa a kariki uanikai aika a bubuaka mwangan te kai ae ribanaki ke aki.\n\n39 Ao e koro bukina bwa a nakon mwakoron te nne ni kurebe ae e raroa. Ao e koro bukina bwa a noria bwa a moanna naba ni bubuaka uaan taian mwanga man te kai ae ribanaki; eng, te moan, te kauoua, ao taian kabanea n uanikai; ao a bane ni bubuaka.\n\n40 Ao a taonaki mwangan te kai aika a raoiroi ake a kariki uaanikai aika a tamaroa, n uaanikai aika a bubuaka, n te aro ae e mwau man ni mate te mwanga arei.\n\n41 Ao e koro bukina bwa e a tang Uean te nne ni kurebe, ao e taku nakon te tia mwakuri: Teraa are N na kona n tia ni karaoia ibukin au nne ni kurebe?\n\n42 Taraia, I ataia bwa a bane ni buakaka uaanikai ni kabane i nanon te nne ni kurebe, ma ti aikai aika a aki. Ao ngkai mwanga ake a tia ngkoa ni kariki uaanikai aika a tamaroa, a riki naba ni buakaka; ao ngkai akea bonganaia kai ni kabane i nanon au nne ni kurebe, ma ti bonganaia riki bwa kanan te ai, ao a teweaki nako nanon te ai.\n\n43 Ao noora te kabane ni uaanikai aio, ae e a tia n rai, I a tia n unikia n te tano ae maiu; eng, ae te tabo ae maiu riki nakon aonon nako au nne ni kurebe.\n\n44 Ao ko noria naba bwa I a tia ni koroi aroka ni kabane ake a riki iaon te tano aio, bwa I aonga n unika te kai aio n te tabo anne.\n\n45 Ao ko noria bwa e kariki uaanikai aika a tamaroa mwakorona teuana, ao mwakorona teuana e kariki uaanikai aika a bubuaka; ao ngkai I aki otoi mwanga akekei ma ni karenakoi nako nanon te ai, taraia, e eweka aon te mwanga ae tamaroa ao e riki ni mate iai.\n\n46 Ao ngkai, taraia, e ngae ngke I a tia ni kakorakorai n tararua au nne ni kurebe, ao a bon riki ni buakaka kaai ake I uniki i nanona, ao a aki kariki uaanikai aika a tamaroa; ao I a tia ni baireia bwa N na kaawakin, ake N na kona ni kaawakin uaaia ibukiu n tain te aki kariki uaa. Ma taraia, a riki n ai aroia kai oriwa aika a riki n aki akaaka, ao ai akea bonganaia ma ti te koreaki ao te karenakoaki nako nanon te ai; ao e nanokawaki nanou ngkai a nang mate.\n\n47 Ma a na tera riki are N na kona n tia ni karaoia i nanon au nne ni kurebe? I a tia n taningarotia au mwakuri, ke n aki ribanai raoi? Tiaki te koaua aio, I a bon tia n ribanaia raoi, ao I a tia ni kekena rarikina, ao ni koroi mwanga aika a mate, ao ni kamwarakea; ao I a tia ni kamarurungai ni mwakuri man te ingabong ni karokoa te bong. Ao e rawawata nanou ngkai e riai bwa N na koroi kai ni kabane i nanon au nne ni kurebe, ao ni karenakoi nako nanon te ai bwa a na kabuekaki. Antai ae kabuakaka nanon au nne ni kurebe?\n\n48 Ao e koro bukina bwa e taku te tia mwakuri nakon ana toka: Tiaki bukin rietan taian kai are e riki iai aio—tiaki bukin rikin aio man korakoran bwebweraken taian mwanga nakon taian wakaa aika a tamaroa? Ao ngkai a korakora riki taian mwanga nakon taian wakaa, ao a waekoa riki n reke korakoraia nakon taian wakaa, ao anai korakoraia taian wakaa. Taraia, I taekina aio, tiaki aio are e karika buakakan arokam i nanon am nne ni kurebe?\n\n49 Ao e koro bukina bwa e taku Uean te nne ni kurebe nakon ana tia mwakuri: Ti a nako ni koroi taian kai mai nanon te nne ni kurebe ao ni karenako nanon te ai, bwa aonga n aki kamangeangea nanon au nne ni kurebe, bwa I a tia ni karaoi ake I konai ni karaoi. Teraa riki are N na kona ni karaoia ibukin au nne ni kurebe?\n\n50 Ma taraia, e taku te tia mwakuri nakon Uean te nne ni kurebe: Tai waekoa ni koroi.\n\n51 Ao e taku te Uea: Eng, N na aki waekoa ni koroi, bwa e rawawata nanou ngkai a nang mate taian kai ake i nanon au nne ni kurebe.\n\n52 Mangaia ae ti na anai mwangan taian kai ake I uniki n taabo aika a raroa i nanon au nne ni kurebe, ao ti na katomai ma taian kai ake ti otoi ngkoa mai iai; ao ti na otoi taian mwanga ake a kariki uaanikai aika a mao man taian kai, ao ti na katomai mwangana ni koaua ao n onea mwia.\n\n53 Ao N na karaoa aio bwa aonga n aki mate taian kai, ao bwa I aonga naba ni kona ni kaawakin wakaana ibukin bwaai ake I taku inanou.\n\n54 Ao noria, ae a bon teimatoa ni maiu wakaan taian aroka ake I uniki n taabo nako; mangaia ae N na kawakin ibukin bwai ake I taku i nanou, ao N na anai mwangan te kai aio tabeua, ao N na katomai nako aona. Eng, N na katomai nako iai taian mwanga man te tina ni kai, bwa I aonga ni kona ni kawakin wakaana ibukin oin nanou, bwa a aonga n anganai uaanikai aika a tamaroa n te tai are e reke iai maiuia, ao I aonga ni kakatonga n reken taian uaanikai man au nne ni kurebe.\n\n55 Ao e koro bukina bwa a otoi taian mwanga man te kai are e a tia n riki ni maiu n aki akaaka, ao a katomai mwanga ngkoa nako aona, ake a tia naba n riki n aki akaaka.\n\n56 Ao a anai naba mwangan te kai are a tia n riki n aki akaaka, ao a katomai mwangana ma te tina ni kai.\n\n57 Ao e taku Uean te nne ni kurebe nakon ana tia mwakuri: Tai otoi mwanga aika a riki n aki akaaka man taian kai, ma ti ngkana a kariki uaanikai aika a mao; ao ko na onea mwia n aron are I a tia n tuangko.\n\n58 Ao ti na manga ribanai taian kai i nanon te nne ni kurebe, ao ti na koroi mwanga ake a tia ni mate; ao ti na otoi mwanga man taian kai ake a mka, ao a nang mate, ao ti na karenakoi nakon te ai.\n\n59 Ao I karaoa aio, bwa e aonga n ae e reke maiuia taian wakaa ngkai iai te raoiroi irouia; ao man te bitaki are e reke man taian mwanga ake a katomaki nako aona, bwa e aonga ni kona te buakaka te raoiroi.\n\n60 Ao ngkai I a tia ni kamaiui mwanga ni kai ma taian wakaa naba, ao I a tia ni manga katomai taian mwanga nakon taiani kai ake a oteaki ngkoa mai iai, ao n tia ni kamaiui wakaan te tina ni kai, bwa aonga ni kona taian kai i nanon au nne ni kurebe ni manga kariki uaanikai aika a tamaroa; ao e na manga reke kimwareireiu ni uaan au nne ni kurebe, ao e na korakora naba kukureiu ngkai I a tia ni kawakin taian wakaa ma mwanga man te moan ua—\n\n61 Mangaia ae ko na nako ni weteia taan mwakuri ni kabane bwa ti na kakorakoraira ni mwakuri i nanon te nne ni kurebe, bwa ti aonga ni katauraoa te kawai, bwa I aonga ni manga karika uaana a e aki renganaki, ae uaana a e aki renganaki ae raoiroi ma ni moan te kakawaki riki nakoia uaanikai nako.\n\n62 Mangaia ae ti na nako ao ti na kakorakoraira ni mwakuri, bwa e a kaan te toki, ao aio au kabanea n tai ni kaitiaka au nne ni kurebe.\n\n63 Katomai taian mwanga; waki man ake a kabane bwa aonga n riki rimoa ao ake a rimoa a na riki ni kabane. Ao keken rarikin taian aroka, aika a ataei ao aika a ikawai, man te moan ni karokoa te kabanea; ao a na bane n ribanaki mai moana ni karokoa kabaneana n te kabanea n tai.\n\n64 Mangaia ae kekena rarikia, ao koroi mwangaia aika a mate, ao kamwarakeia, n te kabanea n tai, bwa e a kaan roko te toki. Ao ngkana a reke maiuia mwanga ake a katomaki, ao a kariki uaanikai aika a tamaroa, ao kam riai ni katauraoa te kawai ibukia bwa aonga n rikirake.\n\n65 Ao ngkana a moanna n rikirake ao kam na kamwawai taian mwanga ake a kariki uaanikai aika a mao, n taratarai rikiraken buburaia ma tamaroaia; ao kam na aki kamwawai aika a buakaka n te tai ae ti teuana, bwa a rawa ni korakora riki wakaaia nakon taian mwanga ake a katomaki nako iai, ao a na mate taian mwanga, ao a na mate au kai ake i nanon au nne ni kurebe.\n\n66 Bwa e rawawata nanou ngkai a na mate taian kai ake i nanon au nne ni kurebe; mangaia ae kam na karaoa kamwawakia aika a bubuaka n aron birimwaakan rikirakeia ake a raoiroi, bwa e aonga ni bootau korakoran te rabwata ma te wakaa, ni karokoa te tai are e na taonaki iai te buakaka iroun te raoiroi, ao e na koutaki are e buakaka man teweaki nako nanon te ai, bwa e na aki kamangeangea nanon au nne ni kurebe; ao N na iaakin nako aika a bubuaka ni kabane mai nanon au nne ni kurebe.\n\n67 Ao N na kanimwi mwangan te kai are te oi nakon te kai are te oi.\n\n68 Ao N na katomai mwangan te kai ngkoa nakon neia ake a oteaki ngkoa mai iai; ao N na manga botiia, bwa a na kariki uaanikai aika a tamaroa, ao a na manga riki n ti teuana.\n\n69 Ao e koro bukina bwa a na karenakoaki ake a buakaka, eng, mai nanon au nne ni kurebe; bwa taraia, bon ti te tai aio ae N na kaitiaka iai au nne ni kurebe.\n\n70 Ao e koro bukina bwa e a kanakoa ana tia mwakuri Uean te nne ni kurebe; ao e nako te tia mwakuri ni karaoi bwaai ake tuangaki iroun te Uea, ao e kairiia taan mwakuri; aika tabeman mwaitia.\n\n71 Ao e taku Uean te nne ni kurebe nakoia: Kam na nako, ao kam na mwakuri i nanon te nne ni kurebe, ma korakorami ni kabane. Bwa taraia, aio te kabane n tai are N na ribana au nne ni kurebe; bwa e a kaan te toki, ao e a waekoa n roko te tai; ao ngkana kam kakorakoraingkami ni mwakuri ao e na reke iroumi te kimwareirei n taian uaanikai ake N na kaawakin ibukiu n tain te aki kariki uaa ae e kaan rokona.\n\n72 Ao e koro bukina bwa a nako taan mwakuri ni mwakuri ao a mwakuri ma korakoraia ni kabane; ao e mwakuri naba te Uea irarikiia; ao a kaawakin ana tua Uean te nne ni kurebe iaon bwaai ni kabane.\n\n73 Ao e a riki uaan te kai are ngkoa i nanon te nne ni kurebe; ao a moanna n riki mwangan te kai are ngkoa ma ni maiu raoi; ao a oteaki mwanga ake a reke man te kai are e riki n aki akaaka ao a karenakoaki; ao a kaboraoi aron maiuia wakaa ma taian mwanga, n aron korakoraia.\n\n74 Ao a mwakuri ni botumwaaka, ma te kakaonimaki, n aron ana tua Uean te nne ni kurebe, ni karenakoi naba ake a buakaka mai nanon te nne ni kurebe, ao Uean te nne ni kurebe e a kaawakin ibukina taian kai aika a kariki uaanikai aika a tamaroa; ao a riki n aiaron te rabwata ae ti teuana; ao titebo aroia uaana ni kabane; ao e a kaawakin uaana aika a tamaroa Uean te nne ni kurebe ibukina, aika moan te kakawaki nakoina man moan karaoan aio.\n\n75 Ao e koro bukina bwa ngke e a nooria Uean te nne ni kurebe bwa a raoiroi ana uaanikai, ao a aikoa buakaka kanoan ana nne ni kurebe, ao e a weteia ana tia mwakuri, ao e taku nakoia: Taraia, aio te kabanea n tai are ti na ribana iai te nne ni kurebe; ao kam a tia n nooria bwa I a tia ni karaoia n aron nanou; ao I a tia ni kaawakina te uaanikai are ngkoa, ae tamaroa, ao n aron tamaroana are ngkoa. Ao kam na kakabwaiaki; ngkai kam a tia ni kakaonimaki ni mwakuri ma Ngai i nanon au nne ni kurebe, ao ni kaawakin au tua, ao kam a tia ni manga karekea te uaanikai arei ngkoa nakoiu, ao e aikoa buakaka au nne ni kurebe, ma ni karenakoaki aika a bubuaka, taraia, kam na kimwareirei ma ngai ibukin uaan au nne ni kurebe.\n\n76 Bwa taraia, e na maan te tai are N na kona iai ni kaawakin uaanikai man au nne ni kurebe ibukiu n tain te aki kariki uaa, ae e na waekoa rokona; ao I a tia n ribana au nne ni kurebe, ma ni kaitiakia, ma ni keken rarikina, ma ni kamwarakea n te kabane n tai; mangaia ae N nang kaawakin uaanikai ibukiu, ibukin te tai ae maan, n aron are I a tia n taekinna.\n\n77 Ao ngkana e roko te tai are a na manga kaoti iai uaanikai aika a buakaka, n te tai anne ao N na booti uaanikai aika a raoiroi ma aika a buakaka; ao N na kaawakin aika a tamaroa ibukiu, ao N na karenakoi aika a buakaka nakon oin aia tabo. Ao ngkanne e na roko tokin te tai; ao N na kabueka au nne ni kurebe ma te ai.\n\n", "jacob 6": "[center][font_size=26]Mwakoro 6[/font_size][/center]\n\n[i]E na kamaiua Iteraera te Uea i nanon boong aika kaitira—E na kabuekaki te aonaba n te ai—A riai aomata ni katotonga Kristo bwa aonga ni kararoa te nei are te ai ma te burimton. Uakaan ma ririki aika 544–421 I.K.[/i]\n\n1 Ao ngkai, tariu aika kam tangiraki, n aron are I taekinna nakoimi bwa N na moana au taetae ni burabeti, taraia, aio kanoan au taeka ni burabeti—bwa bwaai ni kabane ake e taekin Tinoti, aika taekan te bata are Iteraera, are e kabootauia iai ma te kai te oriwa ae ribanaki, a na bon bane ni koro bukiia.\n\n2 Ao n te bong are e arora iai baina n te kauatai ni kamaiuia ana botanaomata, ao bon te bong, eng, ae te kabanea n tai are a na nako iai ana tia mwakuri te Uea ni mwaakana, bwa a na kamwarakea ma ni kaitiaka ana nne ni kurebe; ao i mwin aio ao e na roko te toki.\n\n3 Ao a na kakabwaiaki ake a tia ni kakaonimaki ni mwakuri i nanon ana nne ni kurebe; ao ai korakorara rekenikaia ake a na teweaki nakon nneia! Ao e na kabuekaki te aonaba n te ai.\n\n4 Ai korakorara ana nanoanga te Atua nakoira, ngkai e uringa te bata are Iteraera, aika wakaa ma mwanga; ao e arora baina nakoia i nanon te bong ae bwanin; ao bon aomata ngaia aika a bonotaninga ma ni ngurengure i buakoia; ma a na bane ni kamaiuiaki ni kabane ake a aki kamatoai nanoia nako nanon uean te Atua.\n\n5 Mangaia ae tariu aika a tangiraki, I kamatoa au bubuti nakoimi bwa kam na rairinanomi, ao ni karaoia ma te nano ni koaua ae bwanin, ao n teimatoa i nanon te Atua ngkai e na teimatoa ma ngkami. Ao kam na tai kamatoa nanomi ngkai e arora baina n nanoanga nakoimi n ootan te ngaina.\n\n6 Eng, ngkana kam ongo bwaanana n te bong aio, ao tai kamatoai nanomi; bwa bukin teraa ngkai kam mate?\n\n7 Bwa taraia, kam a tia ni kamwarakeaki n ana taeka te Atua ae raoiroi i nanon te bong ae bwanin, e koaua bwa kam na karaoa ae buakaka, bwa kam aonga ni karenakoaki nako nanon te ai?\n\n8 Taraia, kam na rawa n ongo taeka aikai? Kam na rawa n ongo aia taeka burabeti; ao kam na aki kan ongo naba n taian taeka ni kabane ake a tia n taekinaki ni kaineti ma Kristo, e ngae ngkai a mwaiti ake a tia n taekinna; ao n aki kakoaua ana taeka Kristo ae raoiroi, ma mwaakan te Atua, ma te bwaintituaraoi ae te Tamnei ae Raoiroi, ma ni karekea ana kairiri te Tamnei ae Tabu, ma ni bwainikirina te babaire ae korakora ni kaboia, are e a tia ni katauraoaki ibukimi?\n\n9 Kam aki ataia bwa ane e karaoi bwaai aikai, ao e na tei ma te kamamaeaki ao namakinan te bure imatan ana kai ni motikitaeka te Atua, ni mwaakan te kaboaki ma te mangauti are e mena iroun Kristo?\n\n10 Ao n aron naba mwaakan te moti, bwa e aki kona ni kaakeaki te moti, ao e na nako nanon te nei n ai ma te burimton, ae aki kona ni katokaki urana, ma bubuna ae waerake n aki totoki, ae te nei n ai ma te burimton ao te kammarakaki ae aki totoki.\n\n11 O ngaia ae tariu aika kam tangiraki, kam na rairinanomi, ao kam na rin i nanon te mataroa ae wariki, ao ni waaki iaon te kawai ae irariki, ni karokoa reken te maiu ae akea tokina.\n\n12 O kam na kawanawanaingkami; tera ae N na kona riki n taekinna?\n\n13 Ni kabanean au taeka, I a kaboo nakoimi, ni karokoa te tai are N na manga kaitibo iai ma ngkami imatan ana kai ni motikitaeka te Atua ae kakukurei, ae te kai ae e na kaonia aika a buakaka n te maaku ae korakora. Amen.\n\n", "jacob 7": "[center][font_size=26]Mwakoro 7[/font_size][/center]\n\n[i]E kaakeaa Kristo Tierem, e kauntaeka ma Iakobwa, ao e tangira kaotakin te kanikina, ao e katuaeaki iroun te Atua—A tia burabeti ni kabane n tataekina Kristo ao Ana Mwakuri ni Kamaiu—A kabanei aia bong ni maiu Nibwaite n riki bwa taan tiotio nako, ni bungiaki i nanon te rawawata, ao n ribaki irouia Reimwanaite. Uakaan ma ririki aika 544–421 I.K.[/i]\n\n1 Ao ngkai e koro bukina bwa i mwin ririki tabeua, ao iai te aomata temanna ae maiu i buakoia Nibwaite ae arana Tierem.\n\n2 Ao e koro bukina bwa e kakaraoa ana kabwarabwara nakoia te botanaomata, ao e taekinna nakoia bwa e taku bwa akea Kristo. Ao a mwaiti bwaai ake e tataekin ake a anaaki iai nanoia aomata; ao e karaoa aio bwa e aonga n tokanikai iaon ana reirei Kristo.\n\n3 Ao e kakorakora ni mwakuri bwa e aonga ni kairi nako nanoia aomata man te koaua, ao a mwaiti ake a iria nako; ao ngkai e ataia ae Ngai ae Iakobwa, iai au onimaki iroun Kristo ae e na roko, ao e aki toki ni kataia ni kaitibo ma Ngai.\n\n4 Iai te rabakau irouna, ao e ataa aron aia taetae te botanaomata; mangaia ae e kona ni kabongana te kababa, ma korakoran te kabwarabwara, ni mwaakan te riaboro.\n\n5 Ao e taku n ana kaantaninga bwa e na kona ni kabwakaai man te onimaki, e ngae ngke a mwaiti taian kaotioti ma bwaai nako ake I a tia n noori n aron bwaai aikai; bwa e koaua ae I a tia n noori taian anera, ao a tia ni buokai. Ao I a tia naba n ongo bwanaan te Uea n taetae nakoiu n oin ana taeka, n taai ake e taetae iai nakoiu; ma ngaia ae N na bon aki bwaka.\n\n6 Ao e koro bukina bwa e kawarai ao aio aron ana taeka nakoiu, ni kangai: Tariu ae Iakobwa, I a tia ni kataia ni kaitibo ma ngkoe; bwa I ongo man ataia bwa e rawata mwaamwanangam, n taetaekina te bwai ae ko aranna bwa te euangkerio, ke ana reirei Kristo.\n\n7 Ao ko a tia ni kairiia aika a mwaiti bwa a na bita kawain te Atua ae koaua, ao n aki kaawakina ana tua Mote ae te kawai ni koaua; ao ni bita ana tua Mote nakon neboan te aomata ae ko taekinna bwa e na roko tabeua te bubua n ririki imwaira. ao ngkai nooria, Ngai ae Tierem, I taekinna nakoim bwa te kewe anne; bwa akea te aomata ae ataa taekan bwaai akanne; bwa e aki atai kanoan bwaai aika a na roko. Aio aron Tierem ni kauntaeka nakoiu.\n\n8 Ma taraia, e kaona tamneiu te Uea ae te Atua n Tamneina, ao I a kaoti kewen ana taeka ni kabane nakoina.\n\n9 Ao I taku nakoina: Ko kakewea rokon Kristo? Ao e taku: Ngke arona bwa e na iai Kristo, ao N na bon aki kakewea; ma I ataia bwa akea Kristo, n taai ngkoa, ke n taai aika a na roko.\n\n10 Ao I taku nakoina: Ko kakoauai koroboki aika tabu? Ao e taku, Eng.\n\n11 Ao I taku nakoina: Nanona ko aki atai nanoia; bwa e koaua ae a tataekina Kristo. Taraia, I taekina aio nakoim, bwaai ni kabane ake a tia n ni koroi man taetae ni burabetin taian burabeti, a bane n taekina Kristo.\n\n12 Tiaki ti ngaia—e a tia naba ni kaotaki nakoiu, bwa I a tia n ongo man noori; ao a tia naba ni kaotaki nakoiu ni mwaakan te Tamnei ae Raoiroi; mangaia ae I ataia bwa ngkana akea te mwakuri ni kamaiu ae karaoaki ao a na bane ni bua aomata ni kabane.\n\n13 Ao e koro bukina bwa e taku nakoiu: Kaota nakoiu te kanikina ae mani mwaakan te Tamnei ae Raoiroi aio ae ko rangi n ataia.\n\n14 Ao I taku nakoina: Antai ngai are e na kataia ni kata te Atua bwa e na kaota te kanikina nakoim ibukin te bwai ae ko ataa koauana? E ngae n anne ao ko kakewea, ngkai iai te riaboro iroum. Ma e na aki karaoaki are nanou; ma ngkana e boraoi nanon te Atua bwa e na katuaeko, ao e na riki anne bwa te kanikina nakoim ae iai mwaakana i karawa ao iaon te aba; ao ni kakoaua naba ae e na roko Kristo. Ao e na karaoaki are nanom, O Ngkoe ae te Uea, ao tiaki are nanou.\n\n15 Ao e koro bukina bwa ngke I a tia n taekin taeka aikai, Ngai ae Iakobwa, ao e a roko mwaakan te Uea iaona, ao e a bwaka iaontano ni korakorana. Ao e koro bukina bwa e a kakamwarakeaki irouia tabemwaang i nanon te maan ae boong aika mwaiti.\n\n16 Ao e koro bukina bwa e taku nakoia aomata: kam na botaki nakon te ingabong, bwa N nang mate; mangaia ae I kan taetae nakoia aomata i mwaain mateu.\n\n17 Ao e koro bukina bwa a botaki aomata aika a uanao ngke e a ingabong; ao e kamataatai raoi ana taeka nakoia ni kaoti kewen bwaai ni kabane ake a tia n reireinia, ao ni kaota Kristo, ma mwaakan te Tamnei ae Raoiroi, ma aia mwakuri n ibuobuoki anera.\n\n18 Ao e koro bukina bwa e kamataatai ana taeka nakoia, ni kaotia bwa e a tia ni kamwaneaki ni mwaakan te riaboro. Ao e taekina moone, ma te tai are akea tokina, ma te katuaeaki ae akea tokina.\n\n19 Ao e taku: E korakora te maaku irou ngkai I ataia bwa I a tia ni karaoa te bure ae e aki kona ni kabwaraki, bwa I a tia ni kewe nakon te Atua; bwa I a tia ni kakewea Kristo, ao n taku bwa I kakoauai koroboki aika tabu; aika a koaua man tataekina Kristo. E korakora maakan motin taekau ngkai I a tia ni kewe nakon te Atua; ma I a kaoti au bure nakon te Atua.\n\n20 Ao e koro bukina bwa ngke e a tia n taekin taeka aikai ao e a toki ana taetae ni kawai, ao e nako tamneina man rabwatana.\n\n21 Ao ngke a tia n nooria botanaomata ae uanao n taekin bwaai aikai ao ni kaaniia tain matena, ao a rootaki n te mimi ae korakora; ao a rootaki ni mwaakan te Atua, ao a bwaka nako aontano ni korakorana.\n\n22 Ao e kakukureiaki nanou Ngai ae Iakobwa, n rikin te bwai aio, ngkai I a tia ni bubuti nakon Tamau are I karawa; ao e a tia n ongo tangiu ao e a kaeka au tataro.\n\n23 Ao e koro bukina bwa e a oki ana rau ma ana tangira te Atua i buakoia te botanaomata; ao a ukoukora nanon koroboki aika tabu ao a aki manga ongo n ana taeka nako te aomata ae buakaka aio.\n\n24 Ao e koro bukina bwa a iangoaki aaro aika a mwaiti ibukin karekean ma kaokan ataakin te koaua nakoia Reimwanaite; ma e aki nakoraoi te waaki aio, bwa a kukurei nanoia n te bubuaka ma te tiritiri, ao akea tokin ribakira irouia, ngaira aika tariia. Ao a teimatoa ni bubuakaniira.\n\n25 Mangaia ae a katei ooia ana botanaomata Nibwaai ma n tabeki aia bwai ni buaka ibukin otangan maiuia mai irouia, ma korakoraia ni kabane, ao n onimakina te Atua are ngaia te bwaa ibukin kamaiuaia; mangaia ae a teimatoa n tokanikai iaoia aia kairiribai.\n\n26 Ao e koro bukina bwa e a roko te kara irou Ngai ae Iakobwa; ao a kaawakinaki rongorongoia te botanaomata aio i nanon ana bwaatua Nibwaai ake tabeua, mangaia ae I a motika te rongorongo aio, ma ni kaotia bwa I a tia ni koroi n aron au atatai ni kabane, ni kaotia bwa ti rinanon boong aikai, ao ti rinanon maiura n aiaron ae ti rinanon te mi, ngkai ngaira te botanaomata ae kaokoroaki ma n nanomatoa, ma n tiotio, aika a otinako mai Ierutarem, ni bungiaki i nanon te rawawata, i nanon te rereua, ma n ribaki irouia tarira, ake a karika te bubuaka ma te itabaraara, ao a tang n rawawata nanora i nanon ara bong ni maiu.\n\n27 Ao Ngai ae Iakobwa, I ataia bwa e a kaan riniu i nanon ruan mateu; mangaia ae I taku nakon natiu ae Enoti: Anai taian bwaatua aikai. Ao I tuangnga bwaai ake e tia n tuatua tariu are Nibwaai bwa N na karaoi, ao e berita bwa e na iri nanon taian tua. Ao I a motika au koroboki i nanon taian bwaatua aikai, aika a kimototo; ao I anga au kaboo nakon te tia wareware, ma au kaantaninga bwa a na mwaiti aika a na wareki au koroboki. Tariu, ti a kaboo.\n\n", "enos 1": "[center][font_size=26]Ana Boki Enoti[/font_size][/center]\n\n[center][font_size=26]Mwakoro 1[/font_size][/center]\n\n[i]E kakorakora Enoti n tataro ao e a karekea kamaunan ana bure—E roko bwanaan te Uea i nanon ana kaantaninga, ni berita bwa e na reke te kamaiuaki nakoia Reimwanaite ni boong aika a na roko—A kataia Nibwaite ni kaokia rikaaki Reimwanaite—E kimwareirei Enoti i nanon ana Tia Kaboa. Uakaan ma te ririki ae 420 I.K.[/i]\n\n1 Taraia, e koro bukina bwa Ngai ae Enoti, I ataia bwa tamau bon te aomata ae motiraoi—bwa e a tia n reireinai n aron ana taeka, ao n aron naba kawain te Uea—ao e na kakabwaiaki aran te Atua ibukin aio—\n\n2 Ao N na tuangkami taekan te kaangaanga are I kaaitara iai ma te Atua, i mwaain reken kamaunan au bure.\n\n3 Taraia, I mwananga nako buakonikai bwa N na kaeman; ao e a rin inanou taian taeka ake I aki toki n ongo mai iroun tamau ake e taetaekina iai te maiu ae akea tokina, ma te kimwareirei are e reke irouia aomata aika itiaki.\n\n4 Ao e baki tamneiu ni kan ongo taekan bwaai aikai; ao I katorobubua imatan te Tia Karikai, ao I wewete nakoina i nanon te tataro ma nanou ni kabane ao ni bubuti ibukin tamneiu; ao e bwanin au bong ni wewete nakoina; eng, ao ngke e a bong ao I a kabaibati riki bwanaau ni wewete ao e roota karawa.\n\n5 Ao e a roko te bwanaa nakoiu ni kangai: Enoti, a na kabwaraki am bure, ao ko na kakabwaiaki.\n\n6 Ao Ngai ae Enoti, I ataia bwa e aki kona ni kewe te Atua; mangaia ae a mauna namakinan te bure mai irou.\n\n7 Ao I taku nakon te Uea, e kanga ni karaoaki aio?\n\n8 Ao E taku nakoiu: E kona ni karaoaki ibukin korakoran am onimaki iroun Kristo, ae ko tuai n ongo taekana ke n nooria. Ao a na mwaiti ririki aika a na roko i mwaain ae e kaoti n rabwata nakon te aonaba; mangaia ae toua nako kawaim, e kamaiuko am onimaki.\n\n9 Ngkai e koro bukina bwa ngke I ongo taeka aikai ao e roko irou te nano ni kan karekea mweraoia tariu aika Nibwaite; mangaia are I a tataro nakon te Atua ma tamneiu ni kabane ibukiia.\n\n10 I nanon taben tamneiu ni karaoa aio, ao taraia, e a roko bwanaan te Uea inanou ni kangai: N na kawaria tarim n aron korakoran aia kakaonimaki ni kaawakin au tua. I a tia n anganiia te aba aio, ae te aba ae tabu; ao N na aki karekea kain te aba ma ti ngkana a karaoa te bure aomata ake a maeka iaona; mangaia ae N na kawaria tarim n aron are I a tia n taekinna; ao N na katuaeia n aron riaoan tua ake a karaoi.\n\n11 Ao ngke I a tia, Ngai ae Enoti, n ongo bwaai aikai ao e a rikirake korakoran au onimaki iroun te Uea; ao I a kakorakorai n tataro nakoina ibukiia tariu aika Reimwanaite.\n\n12 Ao e koro bukina bwa ngke I a tia n tataro ma ni beku ma te botumwaaka ae korakora, ao e taku te Uea nakoiu: N a anganiko te bwai ae ko butiai, ibukin korakoran am onimaki.\n\n13 Ao taraia, aio te bwai are I tangiria bwa e na karaoia—bwa ngkana arona bwa a bwaka n riaon te tua au botanaomata aika Nibwaite, ao a bane ni mate, ao a aki mate Reimwanaite, ao e na kaawakin aia rongorongo au botanaomata, aika Nibwaite, te Uea ae te Atua; ngkana e reke ni mwaakan baina ae tabu, bwa e aonga ni kona ni manga kaokaki ni boong aika a na roko nakoia Reimwanaite, bwa aonga ni kamaiuaki iai, ngkana e riai—\n\n14 Bwa n te tai aio ao a bane korakorara ma ti aki kona ni kaokiia nakon te aro ae koaua. Ao a tuea ma unin nanoia, bwa ngkana a kona ao a na tiringira ao a na kamaunai ara rongorongo, ao aia katei ni kabane ara bakatibu.\n\n15 Mangaia ae ngkai I ataia bwa e kona te Uea ae te Atua ni kaawakin ara rongorongo, ao I teimatoa n tataro nakoina, bwa e a tia n taku nakoiu: Bwaai ni kabane ake ko bubuti ma te onimaki, ma ni kakoaua bwa e na reke iroum n aran Kristo, ao a na reke nakoim.\n\n16 Ao iai te onimaki irou, ao I tataro nakon te Atua bwa e na kaawakin taian rongorongo, ao e karaoa te berita ae tabu nakoiu bwa e na kaoti nakoia Reimwanaite n te tai are boraoi ma nanona.\n\n17 Ao Ngai ae Enoti, I ataia bwa e riki n aron are e taku n ana berita ae tabu; mangaia ae e a rau tamneiu.\n\n18 Ao e taku te Uea nakoiu: A tia naba am bakatibu ni butiai bwa N na karaoa aio; ao e kakoroaki bukina nakoia ni kaineti ma aia onimaki; bwa titebo aia onimaki ma am onimaki.\n\n19 Ao ngkai e koro bukina bwa Ngai ae Enoti, I a mwaamwananga i buakoia ana botanaomata Nibwaai, n taetae ni burabetin bwaai aika a na riki, n tataekin bwaai ake I a tia n noori man ongo taekaia.\n\n20 Ao I kakoaua bwa a kataia ma nanoia ni kabane ana botanaomata Nibwaai ni kaokia Reimwanaite nakon ana onimaki ni koaua te Atua. Ma akea uaan ara mwakuri; bwa e teimatoa aia kairiribai, ao a kairaki n anuaia ae buakaka n te aro are a riki ni moaanti, ma n unun, ma n riki bwa aomata aika a tangira te tiriaomata, ma n on n te tabunea ao te kammaira; ni kang maan aika kaakang; ni maeka i nanon taian umwanrianna, man tiotio nako i nanon te rereua ma karaban mwaaia ae kimototo ao ni iman atuuia; ao a korakora rabakauia ni kabongana te kai ni katebe, ma te kabaang ae bwaoua, ma te tanai. Ao a mwaiti i buakoia aika akea kanaia ma ti te iriko maiu ae oraora; ao a teimatoa ni kataia n tiringira.\n\n21 Ao e koro bukina bwa ana botanaomata Nibwaai a ribana te aba, ao a uniki aekan wiita, ma uaanikai, ma ni kaawakin nanai ni man aika a kakaokoro, ma aekan nanai ni kao aika kakaokoro, ma kooti, ma kooti aika a moaanti, ao taian aoti aika a mwaiti.\n\n22 Ao a mwaiti taian burabeti i buakora. Ao a kamoamoa te botanaomata, man kangaanga bwa a na oota.\n\n23 Ao aron kauringakia bwa aonga n teimatoa ni maaka te Uea bon te kankamatoa n taetae, te kabwarabwara ma te taetae ni burabeti n taekan taian buaka, ma itabaraara, ma te kamaunaki, ma ni kauringia taekan te mate, ma maanin te tai are akea tokina, ma ana moti ao mwaakan te Atua, n aron aikai ni kabane—ni kaumakiia n taai nako ni kateimatoaia bwa a na maaka te Uea. I tuangingkami bwa bon ti bwaai aikai, ma te kabwarabwara ae maataata, are a tuka bwakaia nakon waekoan reken mateia. Ao aikai aron taekaia aika I a tia ni koroi.\n\n24 Ao I noori taian bubuaka imarenaia Nibwaite ma Reimwanaite i nanon au bong ni maiu.\n\n25 Ao e koro bukina bwa e a roko iroun Ramonaai te kara, ao ai tebubua itibwi ma ruaiwa te ririki iwmiin kitanan Ierutarem iroun tamara are Riaai.\n\n26 Ao I nooria bwa e a kan au tai n nako nanon te rua ni mate, ao I a tia n niniaki ni mwaakan te Atua bwa N na kabwarabwara ma n taetae ni burabeti nakoia te botanaomata aio ao n taetaekina te taeka n aron te koaua are reke mai iroun Kristo. Ao I a tia n taetaekin ni kabane i nanon bongin maiu, ao I kimwareirei iai n riao riki nakon bwain te aonaba.\n\n27 Ao N nang nako nakon nneu ni motirawa are N na maeka iai ma au Tia Kaboai; bwa I ataia bwa N na motirawa irouna. Ao N na kimwareirei n te bong are e na riki iai rabwatau ae maamate bwa te rabwata ae aki maamate, ao e na tei imatana; ao N na kona ngkanne n itaramata mangaia ma te kukurei, ao e na kangai nakoiu: Nako mai nakoiu, ngkoe ae ko kakabwaiaki, iai nnem are e a tia ni katauraoaki n ana nne ni maeka Tamau. Amen.\n\n", "jarom 1": "[center][font_size=26]Ana Boki Iarom[/font_size][/center]\n\n[center][font_size=26]Mwakoro 1[/font_size][/center]\n\n[i]A kaawakina ana tua Mote Nibwaite, a kaantaninga rokon Kristo, ao a kakabwaiaki iaon te aba—A mwaiti burabeti ake a beku mwaaka n taraia bwa a na teimatoa aomata i nanon te koaua. Uakaan ma ririki aika 399–361 I.K.[/i]\n\n1 Taraia, ngkai, Ngai ae Iarom, I a koroi taeka tabeua n aron ana tua tamau, ae Enoti, bwa a na kaawakinaki ara kateiriki.\n\n2 Ao ngkai a uarereke bwaatua aikai, ao a koreaki bwaai aikai ibukiia tarira aika Reimwanaite, mangaia ae e riai bwa N na kakimototoa au koroboki; ao N na aki koroi taekan au taetae ni burabeti, ke au kaotioti. Bwa teraa ae N na kona ni koroi riki aika e tuai ni koroi tamau? Bwa e koaua ae a tuai ni kaota taekan te babaire ni kamaiu? Eng, I tuangingkami bwa e a tia; I ataia bwa e tau aio.\n\n3 Taraia, a mwaiti bwaai aika a riai ni karaoaki i buakoia te botanaomata, ibukin matoatoan nanoia, ma bonon taningaia, ma matakiin nanoia, ma kamoamoaia; ma e ngae n anne ao e korakora ana nanoanga te Atua nakoia, ao n te tai aio e tuai ni kamaunaia mai iaon te aonaba.\n\n4 Ao a mwaiti i buakora aika a karekei kaotioti aika a mwaiti, bwa aki bane ni bonotaninga. Ao mwaitia ake a aki bonotaninga ao iai irouia te onimaki, ao a reitaki ma te Tamnei ae Tabu, ae kaoti bwaai nakoia natiia aomata, n aron korakoran aia onimaki.\n\n5 Ao taraia ngkai, ai uabubua te ririki n tia n nako, ao a rikirake korakoraia ana botanaomata Nibwaai iaon te aba. A kakorakoraia ni kaawakina ana tua Mote ma tabun te bong ae te tabati ibukin te Uea. A aki taetaebuaka; ke n taetae n aki akaaka te Uea. A matoatoa tuan aon te aba.\n\n6 Ao a kamaenakoaki ni kabuta nako te aba, ao Reimwanaite naba. Ao a mwaiti riki nakon mwaitia Nibwaite; ao a kukurei nanoia n te tiriaomata ao a niinim raraaia maan ni kakang.\n\n7 Ao e koro bukina bwa a mwaiti taai ake a roko iai n ruoruoniira, ngaira aika Nibwaite, bwa ti na bobuaka mangaia. Ma aomata aika a korakora ara toka ma ana tia kairi n onimakina te Uea; ao n reireinia te botanaomata taekan te Uea; mangaia ae ti a kona ni kaaitaraia Reimwanaite ao ti kakioia nako mai iaon abara, ao tia moana kamatoan ara kaawa, ma aaba nako ake ti maeka iai.\n\n8 Ao e rikirake mwaitira, ao ti a kabuta aon te aba, ao e a korakora kaubwaira n te koora, ma te tirewa, ma bwaai aika a kakawaki, ma bwaai aika a tamaroa aron karaoia man te kai, ma te kateitei, ma bwai ni mwakuri, ao n te biti ma kaobwa naba, ma te buraati ao te biti ae renganaki, ao ti karaoi aekan bwai ni mwakuri nako ibukin ribanan te aba, ma bwai ni buaka—eng, kanoan kai ni katebe aika a kakang taboia, nnen kanoan kai ni katebe, ma te koro, ma te kainiwai, ma aron katauraoi nako ibukin te buaka.\n\n9 Ao ti a tauraoi ni kaaitaraia Reimwanaite, ao a aki tokanikai i aora. Ma e a kaotaki iai koauan ana taeka te Uea, ake taekin nakoia ara bakatibu, ngke e kangai: Kam na teimatoa ni kakabwaiaki iaon te aba aio ngkana kam teimatoa ni kaawakin au tua.\n\n10 Ao e koro bukina bwa a anga aia taeka ni katauraoi ana burabeti te Uea aika a mwaiti nakoia ana botanaomata Nibwaai, n aron ana taeka te Atua, ao ngkana a aki kaawakin au tua, ao a bwaka n riaoan te tua, ao a na kamaunaki mai iaon te aba.\n\n11 Mangaia ae a kabotumwaakaia taian burabeti, ma ibonga, ma taan tia reirei n anga taeka n reirei ma te taotaonakinnano ao te kakaonimaki; n reiakina ana tua Mote, ma bukin kateaia; n anai nanoia bwa a na kariia rokon te Mesia, ao ni kakoaua n aiaron ae e a tia n roko. Ao aio aron aia anga reirei nakoia.\n\n12 Ao e koro bukina bwa ni karaoan aio ao a tuka kamaunaia mai iaon te aba; bwa a taonaki n namakinan te bure n aiaron ae a teke nanoia n te kabaang, ao a ringaki nanoia nakon te rairannano.\n\n13 Ao e koro bukina bwa ai uabubua tenibwi ma waniua te ririki n nako—i mwin rokon taian bubuaka, ma itabaraara, ma ngurengure, i nanon taai aika a maan.\n\n14 Ao Ngai ae Iarom, I a katoka au koroboki, ngkai a uarereke taian bwaatua. Ma taraia, tariu, kam kona ni wareki ana bwaatua Nibwaai ake tabeua; bwa taraia, a koreaki inanoia taekan ara bubuaka n aron aia taeka uea, ma ake a onimakinaki bwa a na koroboki.\n\n15 Ao I a anga taian bwaatua aikai nako nanon bain natiu ae Ominai, bwa a na kaawakinaki n aron aia tua ara bakatibu.\n\n", "omni 1": "[center][font_size=26]Ana Boki Ominai[/font_size][/center]\n\n[center][font_size=26]Mwakoro 1[/font_size][/center]\n\n[i]A bane n reke aia tai ni kaawakin rongorongo Ominai, Amaron, Kemeti, Abinatom, ao Amareki—E kuneia kaain Taraemera Motiaea, aika a mwananga mai Ierutarem n ana tai Tetekia—E riki Motiaea bwa aia uea—A kunea Koriantamwa kanoan Mureki i Taraemere, te kabanea n Iaretaite—E oneaki mwiin Motiaea iroun te Uea ae Beniamina—A riai n anga tamneia aomata bwa aia anga bwai nakon Kristo. Uakaan ma ririki aika 323–130 I.K.[/i]\n\n1 Taraia, e koro bukina bwa Ngai ae Ominai, I a tuangaki iroun tamau, ae Iarom, bwa N na karina au koroboki i nanon bwaatua aikai, bwa N na reita ara kateiriki—\n\n2 Mangaia ae i nanon bongin maiu, I tangiria bwa kam na ataia ae I rii nanon taian buaka ma au kabaang ibukin kateimatoan au botanaomata, aika Nibwaite, bwa a na aki reke i nanon baia ara kairiribai, aika Reimwanaite. Ma taraia, bon te aomata Ngai ae I buakaka, ao I a tia n aki kaawakin ana katei ma ana tua nako te Uea n aron ae N na riai ni kaawakin.\n\n3 Ao e koro bukina bwa ai uabubua itibwi ma onoua te ririki n nako, ao a mwaiti tai aika ti maiu iai i nanon te rau; ao a mwaiti naba tai aika ti maiu iai i nanon te bubuaka ma te tiritiri. Eng, ao ni kakimototoa, ai bon uabubua wanibwi ma uoua te ririki n nako, ao I kawakin taian bwaatua aikai n aron aia tua au bakatibu; ao I anga tua aikai nakon natiu ae Amaron. Ao I a katoka au koroboki.\n\n4 Ao ngkai, Ngai ae Amaron, I koroi bwaai aika I kan koroi taekaia, aika a karako, i nanon ana boki tamau.\n\n5 Taraia, ai tenibubua uabwi te ririki n nako, ao a mwaiti aika buakaka mai i buakoia Nibwaite aika a tia n tiringaki.\n\n6 Bwa e aki tangiria te Uea bwa e na aki kakoauaki ana taeka ake taekin nakoia ara bakatibu, man tia ni kairia nako mai Ierutarem ao ni kamanoia bwa a na aki bwaka nako nanon baia aia kairiribai, eng, ngke kangai: Ngkana kam aki kaawakin au tua ao kam na aki kakabwaiaki iaon te aba.\n\n7 Mangaia ae e karuoa nakoia te tua ae korakora te Uea; ma e aki tiringia aika a raoiroi, ma e kamaiuia mai nanon baia aia kairiribai.\n\n8 Ao e koro bukina bwa I a angan tariu ae Kemeti taian bwaatua.\n\n9 Ngkai, Ngai ae Kemeti, I a koroi bwaai aika a kimototo, i nanon te boki are e koroboki iai tariu; bwa taraia, I noora te kabane ni bwai are e koroia, ao e koroia n oin baina; ao e koroia n te bong are e anganai iai taian bwaatua. Ao aio aron kaawakinan taian rongorongo iroura, bwa kaineti ma taian tua ake e anganiira ara bakatibu. Ao I a katoka au koroboki ikai.\n\n10 Taraia, Ngai ae Abinatom, bon natin Kemeti. Taraia, e koro bukina bwa a mwaiti bubuaka ma itabaraara aika I a tia n noori imarenaia au botanaomata, aika Nibwaite, ma Reimwanaite; ao I a tia n tabeka au kabaang n anai maiuia Reimwanaite aika a mwaiti ibukin katokan kaia tariu.\n\n11 Ao taraia a koreaki rongorongoia te botanaomata aio iaon bwaatua aika aia bwai taian uea, man te uea temanna nakon temanna; ao akea kaotioti ma taeka ni burabeti aika I atai taekaia aika a tia ni koreaki aika a aki kakawaki bukin koreaia. Ao I a katoka au koroboki ikai.\n\n12 Taraia, Ngai Amareki, ae natin Abinatom. Taraia N na taekina taekan Motiaea nakoimi, are karikaki bwa te uea iaon Taraemera; bwa taraia, e tuangaki iroun te Uea bwa e na kitana aban Nibwaai, ao aomata ni kabane ake a ongo man ongeaba nakon te Uea a na iria ni kitana te aba, nako nanon te rereua—\n\n13 Ao e koro bukina bwa e karaoa are e tuangaki iroun te Uea. Ao e a kitana te aba nako nanon te rereua, ao a iria aika a mwaiti aika a ongeaba nakon bwanaan te Uea; ao a kairiraki n taeka n reirei ma taetae ni burabeti. Ao a aki toki n reireinaki n ana taeka te Atua; ao a kairaki ni mwaakan baina, i nanon te rereua, ni karokoa ae a roko n te aba ae arana Taraemera.\n\n14 Ao a kunea te botanaomata ikekei, aika a aranaki bwa ana botanaomata Taraemera. Ao e korakora te kimwareirei i buakoia ana botanaomata Taraemera; ao e korakora naba kimwareirein te uea ae Taraemera, ngkai e a tia te Uea ni kanakoia ana botanaomata Motiaea ma taian bwaatua aika buraati aika kanoaia rongorongoia Iutaia.\n\n15 Taraia, e koro bukina bwa e a kunea Motiaea bwa a kitana Ierutarem ana botanaomata Taraemera n te tai are e uotaki nako iai Tetekia, ae uean Iuta, bwa te bure nako Bwaburon.\n\n16 Ao a rinanon te rereua, ao a kairaki ni bain te Uea rinanon marawa aika korakora, nakon te aba are e kuneia iai Motiaea; ao a maeka n te tabo arei man te tai are a moan roko iai.\n\n17 Ao n te tai are e kuneia iai Motiaea ao e a korakora mwaitia. I rarikin anne, a tia naba n rinanon bubuaka ma itabaraara aika a mwaiti, ao a tia ni konaki n taai tabetai; ao e a buakaka aron aia taetae; ao akea taian rongorongo aika a uoti mai ma ngaiia; ao a kaakea maiun aia Tia Karikibwai; ao e aki oota Motiaea, ke ana botanaomata irouia.\n\n18 Ma e koro bukina bwa e motikia Motiaea bwa a na reireinaki aron ana taetae. Ao e koro bukina bwa ngke a tia n reireinaki n aron ana taetae Motiaea, ao e a taekina kateirikiaia ana bakatibu Taraemera, n aron are e kona n uringnga; ao a koreaki taekaia, ma tiaki i nanon bwaatua aikai.\n\n19 Ao e koro bukina bwa a botaki ana botanaomata Taraemera ma ana botanaomata Motiaea; ao e a rineaki Motiaea bwa e na riki bwa te Uea.\n\n20 Ao e koro bukina bwa n ana bong Motiaea, ao e a uotaki te atibu ae bubura nakoina aika iai koroboki iaona; ao e rairi nanon taian koroboki n aron ana bwai n tituaraoi ma mwaakan te Atua.\n\n21 Ao a taekina rongorongon te aomata ae arana Koriantamwa, ma aron tiringakia ana botanaomata. Ao e kuneaki Koriantamwa irouia ana botanaomata Taraemera; ao e maeka i buakoia i nanon te maan ae ruaiwa te namwakaina.\n\n22 Ao a taekinaki iaon te atibu arei taekaia ana bakatibu. A roko ana bakatibu man te taua, n te tai are kamangaoa iai aia taetae aomata te Uea; ao e korakora namakinan ana mwakuri ni katuaa te Uea irouia n aron ana motikitaeka, aika a tuaraoi; ao a wene riia ni kabuta aban mainiku.\n\n23 Taraia, Ngai ae Amareki, I bungiaki n ana bong Motiaea; ao I maiu ni karokoa tain matena; ao e onea mwiina n uea, natina ae Beniamina.\n\n24 Ao taraia, I a tia n noori bubuaka ma tiriaomata aika korakora n ana tai te uea ae Beniamina, imarenaia Nibwaite ma Reimwanaite. Ma taraia, a totokanikai Nibwaite iaoia; eng, ao e a tia te uea ae Beniamina ni kakionakoia nako mai aban Taraemera.\n\n25 Ao e koro bukina bwa I a rootaki n te kara; ao ngkai akea natiu, ao I ataia bwa te aomata ae e tuaraoi Beniamina i matan te Uea, ngaia ae I a anganna taian bwaatua aikai, ao I taetaekinna nakoia aomata ni kabane bwa a na nakon te Atua, ae Atuan Iteraera ae Tabu, ao a na kakoauai taetae ni burabeti, ma taian kaotioti, ma aia mwakuri n ibuobuoki anera, ma te bwaintituaraoi ae te taetae n neewe, ao n te bwaintituaraoi ae rairan taian taetae, ao ni bwaai ni kabane aika a raoiroi; bwa akea te bwai ae raoiroi ae aki nako mai iroun te Uea; ao bwai aika a buakaka a nako mai iroun te riaboro.\n\n26 Ao ngkai, tariu aika kam tangiraki, I tangiria bwa kam na nakon Kristo, ae Atuan Iteraera ae Tabu, ao kam na karekea ana kamaiu, ma mwaakan ana kabomwi. Eng, kam na nakoina, ao kam na anganna tamneimi bwa ami karea nakoina, ao kam na teimatoa n te aki mamatam ma te tataro nakoina, ao n teimatoa ni karokoa te toki; ao ngkai e koaua bwa e maiu te Uea, ao kam na kamaiuaki.\n\n27 Ao ngkai N nang taekiniia ake a nako nanon te rereua bwa a na okira aban Nibwaai; bwa a mwaiti ake a kan okira aban rikiia.\n\n28 Mangaia ae a mwananga nakon te rereua. E ngae ngke e aintoa ma ni korakora aia tia kairi, ao bon te aomata naba ae kamoamoa, mangaia ae e a karika te itabaraara i marenaia; ao a bane n tiringaki, n ti nimangaun nikiraia, i nanon te rereua, ao a okira aban Taraemera.\n\n29 Ao e koro bukina bwa a manga kairiia aomata aika moan te mwaiti, ao a manga moana mwanangaia nako nanon te rereua.\n\n30 Ao Ngai ae Amareki, iai tariu are e iria nako; ao akea taekaia ae I ataia i mwiin aio. Ao I a kaniia weneu n te rua ni mate; ao a kebo taian bwaatua aikai. Ao I a katoka au taetae ni kawai.\n\n", "w-of-m 1": "[center][font_size=26]Ana Taeka Moomon[/font_size][/center]\n\n[center][font_size=26]Mwakoro 1[/font_size][/center]\n\n[i]E kakimototoi kanoan ana bwaatua Nibwaai aika a bubura Moomon—E booti taian bwaatua aika a uarereke ma bwaatua ake tabeua riki—E karekea te rau iaon te aba te uea ae Beniamina. Uakaan ma te ririki ae 385 N.K.[/i]\n\n1 Ao ngkai, Ngai ae Moomon, I a tauraoi n anga taian rongorongo ake I a tia ni koroi nako nanon bain natiu ae Moronaai, taraia, I a tia n noori tiringakia angiia au botanaomata, aika Nibwaite.\n\n2 Ao a mwaiti bubua n ririki i mwin rokon Kristo ao I anga taian rongorongo aikai nako nanon bain natiu; ao I taku inanou bwa e na noora tiringakia au botanaomata ni kabane. Ma ngkana e boraoi ma nanon te Atua ao e na aki iri tain mateia, bwa e na koroi taekan mateia, ma taekan naba Kristo, ao bwa n te bong teuana ao a na kakabwaiaki iai.\n\n3 Ao ngkai, I a taekin nakoimi kanoan bwaai ake I a tia ni koroi; bwa ngke I tia ni koroi kakimototoan kanoan ana bwaatua Nibwaai, ni karokoa ana tai n tautaeka te uea ae Beniamina, are e taekinna Amareki, ao I a ukoukori kanoan taian rongorongo ake a tia n reke i nanon baiu, ao I a kunei bwaatua aikai, aika a koreaki iai aia taeka burabeti, man ana tai Iakobwa ni karokoa ana tai n tautaeka te uea ae Beniamina, ao ana taeka naba Nibwaai aika a mwaiti.\n\n4 Ao e kukurei nanou ni kanoan bwaatua aikai, n aron taeka ni burabeti ake a taekina rokon Kristo; ao ataia au bakatibu bwa a mwaiti aika a tia ni koro bukiia; eng, I ataia naba bwa a mwaiti bwaai ake a taekinaki n taian taetae ni burabeti ni karokoa te bong aio ae a tia ni koro bukiia, ao bwaai ake a taekinaki aika riaon te bong aio e koaua bwa a na bon koro naba bukiia—\n\n5 Mangaia ae I rinei bwaai aikai, bwa N na motika kanoan au rongorongo iai, ao I anai man ana bwaatua Nibwaai; ao I aki kona ni koroi katebubuan mwakoron bwaai aikai ae a taekinia au botanaomata.\n\n6 Ma taraia, N na anai bwaatua aikai, aika a taekinaki inanoia taian taetae ni burabeti ma kaotioti, ao N na karin i nanon nikiran au rongorongo, bwa a kakawaki nakoiu; ao I ataia bwa a na kakawaki nakoia tariu.\n\n7 Ao I karaoa aio ibukin te waaki ni wanawana; bwa e a tia ni wirikirikiaki nakoiu, n aron ana mwakuri Tamnein te Uea are e mena inanou. Ao ngkai, I aki kona n atai kanoan bwaai aikai ni kabane; ma e atai bwaai ni kabane aika a na roko te Uea; mangaia ae e mwakuri inanou bwa N na karaoa are nanona.\n\n8 Ao I tataro nakon te Atua ibukiia tariu, bwa e na manga reke irouia ana rabakau te Atua, eng, ma ana kabomwi Kristo; bwa aonga ni manga riki bwa aomata aika tamaroa.\n\n9 Ao ngkai, Ngai ae Moomon, I a waaki ni motika kanoan au rongorongo, aika I anai man ana bwaatua Nibwaai; ao I karaoia n aron te rabakau ma te atatai are e tia n anganai te Atua.\n\n10 Mangaia ae e koro bukina bwa ngke e a tia Amareki n anga taian bwaatua aikai nako nanon bain te uea ae Beniamina, ao e katukui i rarikin taian bwaatua ake tabeua, aika kanoaia bon taian rongorongo ake a tia ni koreaki irouia uea man te roro teuana nakon teuana, ni karokoa ana tai te uea ae Beniamina.\n\n11 Ao a karuoaki rikaaki mai iroun te uea ae Beniamina, man te rooro teuana nakon te rooro teuana ni karokoa ae a reke i nanon baiu. Ao Ngai ae Moomon, I tataro nakon te Atua bwa a taurabwaki man te tai aio nakon te tai ae e na roko. Ao I ataia bwa a na taurabwaki; bwa a rangi ni kakawaki bwaai ake a koreaki inanoia, ao a na motikaki naba iai taekaia au botanaomata ma taria mai iai n tain te kabanea ni bong, n aron ana taeka te Atua ake a koreaki inanoia.\n\n12 Ao ngkai, aikai taekan te uea ae Beniamina—iai te itabaraara teutana i buakoia ana botanaomata.\n\n13 Ao e koro bukina bwa a mwananga taanga n tautia aika Reimwanaite mai aban Nibwaai bwa a na buakaniia ana botanaomata. Ma taraia, e botiia ana taanga ni buaka te uea ae Beniamina, ao e teirake ni kaaitaraia; ao e ira naba buakon te buaka anne, ao e kabongana ana kabaang Raban.\n\n14 Ao ma korakoran te Uea ao a teirake ni kaaitaraia aia kairiribai, ao a tiringia ngaa ma ngaa n tautia aika Reimwanaite. Ao e koro bukina ae a boo ma Reimwanaite ni karokoa ae a kakionakoia mai aon aban rikiia ni kabane.\n\n15 Ao e koro bukina bwa iai tabemwaang aika a riki bwa Kristo ni kewe, ao a kainaki wiia, ao a katuaeaki n aron aia bure;\n\n16 Ao iai tabemwaang aika a riki bwa burabeti ni kewe, ma taan kabwarabwara ao tia reirei ni kewe i buakoia te botanaomata, ao a bane ni katuaeaki aomata aikai n aron aia bure; ao ngkai e korakora te itabaraara ao a mwaiti aika a nako n iria Reimwanaite, taraia, e koro bukina bwa te uea ae Beniamina, ma aia ibuobuoki burabeti aika a tabu aika a maeka i buakoia ana botanaomata—\n\n17 Bwa taraia, te uea ae Beniamina bon te aomata ae tabu, ao e tautaeka iaoia ana botanaomata n te raoiroi; ao a mwaiti aomata aika a tabu iaon te aba, ao a tataekina ana taeka te Atua ma te mwaaka ao te kariaiakaki; ao a kabonganai taeka aika a matoatoa ibukin kamoamoaia te botanaomata—\n\n18 Mangaia, ae man aia ibuobuoki aikai, ao e a waaki te uea ae Beniamina ma korakoran rabwatana ni kabane ma ana konabwai ni kabane tamneina, ao burabeti naba, a manga moan kaoka te rau nako aon te aba.\n\n", "mosiah 1": "[center][font_size=26]Ana Boki Motiaea[/font_size][/center]\n\n[center][font_size=26]Mwakoro 1[/font_size][/center]\n\n[i]E reireiniia natina te Uea ae Beniamina aia taetae ma aia taeka ni burabeti aia bakatibu—E teimatoa aia aro ma aron maiuia ngkai iai taekaia aika a kaawakinaki i nanon bwaatua aika a mwaiti—E rineaki Motiaea bwa e na riki bwa te uea ao te tia kaawakin taian rongorongo ma bwaai riki tabeua. Uakaan ma 130–124 I.K.[/i]\n\n1 Ao ngkai ai akea te itabaraara iaon aban Taraemera, i buakoia aomata ni kabane ake a mena i aan ana kairiri te uea ae Beniamina, ao e a maeka te uea ae Beniamina i nanon te rau ni karokoa tokin maiuna.\n\n2 Ao e koro bukina bwa iai natina mwaane aika teniman; ao e araniia bwa Motiaea, ao Erorim, ao Ereman. Ao e tuatua bwa a na reireinaki aron aia taetae ana bakatibu, bwa aonga n riki bwa mwaane aika a wanawana; ao bwa aonga n atai nanon taian taeka ni burabeti ake a tia n taekinaki mai nanon wiia aia bakatibu, ake anganaki mai iroun te Uea.\n\n3 Ao e reireiniia naba taekan taian rongorongo ake a koreaki iaon bwaatua aika buraati, ni kangai: Natiu, I tangiria bwa kam na uringnga bwa ngke arona bwa akea bwaatua aikai, aika kanoaia taian rongorongo ma taian tua aikai, ao ti na tia n rinanon te aki ataibwai, i nanon boong aikai, n aki atai taekan ana bwai te Atua aika a raba.\n\n4 Bwa e na bon aki kona tamara ae Riaai n uring bwaai aikai ni kabane, n reireiniia iai natina, ngke arona bwa akea te ibuobuoki man taian bwaatua aikai; bwa e a konaa ni wareki koroboki aikai ngkai e a tia n reireinaki aron aia taetae I-Aikubita, ao e reireiniia natina kanoaia, ao a konaa n reireiniia natiia taekaia, ao ni karaoan aio ao a kakoroi bukin ana tua te Atua, are a karaoaki ni karokoa boong aikai.\n\n5 I kangai nakoimi, natiu, ngke akea bwaai aikai, ake a tia ni kaawakinaki ma ni kateimatoaki ni bain te Atua, bwa ti aonga ni kona iai ni wareki ao n oota n ana bwai aika raba, ao ni iai iroura ana tua n taainako ake ti kona ni wareki, ao a na bon tia ara bakatibu ni bua i nanon roon te kerikaaki n aia aki onimaki, ao ti na riki n aiaroia tarira, aika Reimwanaite, ake a aki atai kanoan bwaai aikai, ao ake a aki kakoauai bwaai ake a tia n reireinaki, ibukin aia katei aia bakatibu, aika a aki eti.\n\n6 O natiu, I tangiria bwa kam na uringnga bwa a koaua bwaai aika a taekinaki aikai, ao a koaua naba rongorongo aikai. Ao taraia, ana bwaatua naba Nibwaai, aika kanoana aia rongorongo ma aia taeka ara bakatibu man te tai are a kitana iai Ierutarem ni karokoa ngkai, a bon koaua; ao ti atai koauaia ngkai ti noori ni matara.\n\n7 Ao ngkai, natiu, I tangiria bwa kam na uringnga ni kakaonimaki ni ukoukori, bwa kam aonga ni kakabwaiaki iai; ao I tangiria bwa kam na kaawakin ana tua te Atua, bwa kam aonga ni kakabwaiaki iaon te aba n aron are e a tia ni berita te Uea nakoia ara bakatibu.\n\n8 Ao a mwaiti riki bwaai ake e reireiniia natina mwaane te Uea ae Beniamina, aika a aki koreaki i nanon te boki aio.\n\n9 Ao e koro bukina bwa ngke e a bane ana taeka n reirei te Uea ae Beniamina nakoia natina mwaane, ao e a roko irouna te kara, ao e nooria bwa e na aki maan i mwaain ae na iranako kawain te aonaba ni kabane; mangaia ae e baireia bwa e tamaroa ae e na anga ueana nakon natina te mwaane temanna.\n\n10 Mangaia ae e tua bwa e na kairaki Motiaea nakoina; ao aikai taeka ake e taekin nakoina, ni kangai: Natiu, I tangiria bwa ko na katanoata ni kabuta te aba aio nakoia aomata ni kabane aikai, aika kaain Taraemera, ma ana botanaomata Motiaea aika a maeka n te aba aio, bwa a na bane ni botaki; bwa n ningabong ao N na katanoata nakoia au botanaomata n oin bwanaau bwa ngkoe te uea ao te tia tautaeka iaon te botanaomata aio, are e a tia n anganiira te Uea ae Atuara.\n\n11 Ao i rarikin anne, N na katokaa araia te botanaomata aio, are a na kona ni kinaaki iai mai buakoia aomata nako ake e a tia ni kairiia nako te Uea ae te Atua man te aba ae Ierutarem; ao I karaoa aio ngkai a tia ni botumwaaka ni kaawakin ana tua te Uea.\n\n12 Ao N na anganiia te ara are e na aki manga kamaunaki, ma ti rinanon riaon te tua.\n\n13 Eng, ao N na reita riki au taeka nakoim, bwa ngkana a bwaka n riaoan te tua ana aomata te Uea aika moan te tangiraki, ao n riki bwa te botanaomata ae buakaka ma ni wenenibure, ao e na kaaki taekaia te Uea, ao a na mamara n ai aroia tariia; ao e na aki manga kataniia ni mwaakana ae akea kabotauana ae moan te korakora, n aron are e a tia ni karaoia nakoia ara bakatibu ni kataniia.\n\n14 Bwa I taekinna nakoim, bwa ngke e aki arora baina ni kataniia ara bakatibu ao a na tia ni bwaka nako nanon baia Reimwanaite, ao ni mate i aan aia kairiribai.\n\n15 Ao e koro bukina bwa e a tia te uea ae Beniamina n taekin bwaai aikai ni kabane nakon natina, ao e a anganna te mwioko ibukin tauan mwiin nako bwain ueana.\n\n16 I rarikin anne, e anganna naba te onimakinaki ibukin taian rongorongo ake a koreaki iaon bwaatua aika buraati; ma ana bwaatua naba Nibwaai; ao ana kabaang Raban, ao te booro ke te bwai ni kairi, are e kairiia ara bakatibu i nanon te rereua, are e karaoaki iroun te Uea bwa aonga ni kairaki iai, ao aomata ni kabane n aron botumwaakaia ma kakaonimakia nakoina.\n\n17 Mangaia ae ngkana a aki kakaonimaki ao a na aki waaki ke ni kabwaia i nanon mwanangaia, ma a na butuaki ni kaokaki, ao a na taonaki n aki kukurein nanon te Atua; mangaia ae a na taonaki n te rongo ma karawawata nako, bwa aonga ni kauringaki iai oin mwiokoaia.\n\n18 Ao ngkai, e koro bukina bwa e nako Motiaea ni karaoa are e a tia n tua tamana bwa e na karaoia, ao e katanoata nakoia aomata ni kabane ake a maeka iaon aban Taraemera bwa a na bane ni botaki, n nako nakon te tembora bwa a na ongo ana taeka tamana ake e na taekin nakoia.\n\n", "mosiah 2": "[center][font_size=26]Mwakoro 2[/font_size][/center]\n\n[i]E taetae te Uea ae Beniamina nakoia ana botanaomata—E taekina te tuaraoi, te boraoi, ao aron te maiu n tamnei n ana tai n tautaeka—E reireinia bwa a na toro iroun aia Uea are i karawa—A na taonaki n te rawawata aomata ake a kaitaraa te Atua ae aiaron te ai ae aki kona ni mate. Uakaan ma 124 I.K.[/i]\n\n1 Ao e koro bukina bwa ngke e a tia Motiaea ni karaoa are e tuangaki iroun tamana, ao n tia ni katanoata ni kabuta te aba, bwa a na botaki aomata ni kabane man te aba ae bwanin, bwa a na nakon te tembora n ongora taeka ake e na taekin te uea ae Beniamina nakoia.\n\n2 Ao moan te mwaiti ake a roko, n te mwaiti are a bon aki kona ni warekaki; bwa a mwaiti aia kariki ao a rikirake mwaitia iaon te aba.\n\n3 Ao a uoti naba moan bunin aia tiibu, bwa a na anga aia karea ma angabwai n aron ana tua Mote.\n\n4 Bwa aonga naba n anga aia kaaitau nakon te Uea ae Atuaia, are e a tia ni kairiia man aban Ierutarem, are e a tia ni kamaiuia mai nanon baia aia kairiribai, ma ni karikiia aomata aika a tau bwa aia tia reirei, ao te aomata naba ae tau bwa aia uea, are e a tia ni kateimatoa te rau iaon aban Taraemera, ao e a tia naba n reireiniia kaawakinan ana tua ni kabane te Atua, bwa aonga ni kimwareirei ma n kaonaki n tangiran te Atua ma aomata ni kabane.\n\n5 Ao e koro bukina bwa ngke a roko i rarikin te tembora, ao a katei umwaia ni katobibia, mwaane nakon aia kaainga nako, ma kaain abana, ma natina mwaane, ma natina aine, ma natiia natina aika mwaane, ma natiia natina aika aine, mai iroun te karimoa nakon te bina, ao a bane ni kaokoro te utu teuana ma teuana.\n\n6 Ao a katei umwaia ni katobibia te tembora, ao a bane mwaane ni kabane ni kaitaraa mataroan umwaia ma te tembora, bwa aonga ni kona n tiku i nanon umwaia ao n ongora ni baike e na taekin te uea ae Beniamina nakoia.\n\n7 E bon rang ni korakora mwaitin te botanaomata ma ni kaangaanga iroun te uea ae Beniamina bwa e na reireiniia i nanon oon te tembora, mangaia ae e tuatua bwa e na kateaki te taua, bwa a aonga ni kona ana botanaomata n ongo taeka ake e na taekin nakoia.\n\n8 Ao e koro bukina bwa e taetae nakoia ana botanaomata mai aon te taua; ao a aki bane n ongo ana taeka ibukin korakoran mwaitiia; mangaia ae e tuatua bwa a na koreaki taeka ake e taekinna ao a na kanakoaki nakoia ake a aki kona n ongo bwanaana, bwa aonga ni kona ni butimwaea ana taeka.\n\n9 Ao aikai taeka ake e taekin ao n tuatua bwa a na koreaki, ni kangai: Tariu, ngkami ni kabane aika kam a tia ni botaki, ngkami aika kam kona n ongo au taeka aika N nang taekin nakoimi n te bong aio; bwa tiaki n ae I kaoingkami n nako mai, bwa kam na aki mwannanoi taeka ake I taekin, ma kam na kakauongo raoi nakoiu, ao kam na kauki taningami bwa kam aonga n ongo, ao nanomi bwa kam aonga n ataia, ao ami kaantaninga bwa aonga ni kaotaki nanon ana mwakuri te Atua aika a raba nakoimi.\n\n10 I aki tuatua bwa kam na nakomai bwa kam aonga ni maakai, ke n taku inanomi bwa I korakora riki nakon te aomata ae e maamate.\n\n11 Ma bon ti te arona arou ma ngkami, ae N na kabaeaki ni mamaaran te rabwata ma te kaantaninga; bwa I a tia n rineaki irouia te botanaomata aio, ma ni katabuaki iroun tamau, ao ni kariaiakaki mai iroun te Uea bwa N na riki bwa te tia tautaeka ao te uea irouia te botanaomata aio; ao I a tia ni kaawakinaki ma ni kateimatoaki ni mwaakana ae akea kabotauana, bwa N na beku ibukimi n au kona, au kaantaninga ma korakorau ni kabane ake e a tia n anganai te Uea.\n\n12 I taekinna nakoimi bwa I a tia ni kariaiakaki bwa N na kabanei bongin maiu ni beku ibukimi, ni karokoa te tai aio, ao n aki tangira te koora ke te tirewa ke aeka ni kaubwai riki tabeua mai iroumi;\n\n13 I tuai naba n tua bwa kam na kainaki i nanon taabo ni kaikain, ke ni kariaia bwa kam na anaia tabemwaang bwa ami toro, ke kam na tiriaomata, ke n anaibwai, ke n iraa, ke ni wenenibure; ke n tia ni kariaia bwa kam na karaoi mwakuri nako aika a bubuaka, ma I a tia n reireiningkami bwa kam na kaawakina ana tua te Uea, ni bwaai ni kabane ake e a tia n tua bwa kam na karaoi—\n\n14 Ao I a tia naba ngai ni kakorakoraai bwa N na beku ibukimi, bwa kam aonga n aki karawawataki n taian angabwai, bwa e aonga n akea te bwai teuana ae kam na aki kona ni kaitaraa—ao bwaai ni kabane ake I a tia n taekin, ngkami ni kabane bon taan kakoauai n te bong aio.\n\n15 Ma tariu, I aki karaoi bwaai aikai bwa I aonga ni kamoamoa; ke n taekin bwaai aikai bwa I aonga n tabeki bukinami iai; ma I tuangkami bwaai aikai bwa kam aonga n ataia bwa I kona ni kaekai ma te nano ae itiaki imatan te Atua n te bong aio.\n\n16 Taraia, bwa ngkai I taekinna nakoimi ae I a tia ni kabanea au bong ni maiu ni beku ibukimi, ao I aki kamoamoa ngkai I taekinna, bwa I a tia ni beku ti ibukin te Atua.\n\n17 Ao taraia, I taekin bwaai aikai bwa e aonga n reke iroumi te wanawana; bwa kam aonga n ataia bwa ngkana kam beku ibukiia raomi ao kam bon beku naba iroun Atuami.\n\n18 Taraia, kam a tia n aranai bwa ami uea; ao ngkana ngai, are kam aranna bwa ami uea, I kakorakoraai ni beku ibukimi, ao e riai ke aki bwa kam na kakorakoraingkami ni beku imarenami?\n\n19 Ao taraia riki, ngkana ngai, are kam aranna bwa ami uea, are I a tia ni kabanea au bong ni maiu ni beku ibukimi, are te beku ibukin te Atua, e tau bwa N na kaaitauaki iroumi, O ngkanne tiaki e riai bwa kam na kaaitaua ami Uea are i karawa!\n\n20 I tuangkami, tariu, bwa ngkana kam anga kaaitau ma kamoamoa ni kabane ake a reke nakoimi ao kam angan te Atua are e a tia ni karikingkami, ao n tia ni kaawakin ma ni kateimatoaingkami, ao n taraia bwa kam na kimwareirei, ao n tia ni kariaia bwa kam na kona ni maeka ma te rau i marenami—\n\n21 I tuangkami bwa ngkana kam toro iroun are e a tia ni karikingkami mai moana, ao are kateimatoaingkami man te bong teuana nakon teuana, n anganingkami te ikeike, bwa kam aonga ni maiu ma ni kakamwakuri ao ni karaoi nanomi, ao e a tia naba ni buokingkami man te tai teuana nakon teuana—I kangai, ngkana kam toro irouna ma tamneimi ni kabane ao kam riki ngkami bwa tooro aika kam aki manena.\n\n22 Ao taraia, ti teuana te bwai are e kaantaningaia bwa kam na karaoi ae kaawakinan ana tua; ao e a tia ni berita nakoimi bwa ngkana kam kaawakin ana tua ao kam na kabwaia iaon te aba; ao e aki manga rairaki man bwaai ake e a tia n taekin; mangaia ae ngkana kam kaawakin ana tua ao e na kakabwaiaingkami ao e na karikirakeingkami.\n\n23 Ao ngkai, te moan bwai, e a tia ni karikingkami, ao ni kataua bwa e na reke iroumi te maiu, are kam bae iai irouna.\n\n24 Ao te kauoua, e kaantaningaia bwa kam na karaoa are e a tia n tua nakoimi; bwa ngkana kam karaoia, ao e na waekoa ni kakabwaiaingkami; ao e na tia iai ni kabooingkami. Ma kam teimatoa n tarau irouna, n aron are mai mwaaina, ma ae e na roko, ao n aki toki; mangaia ae teraa ae kam na kamoamoa iai?\n\n25 Ao ngkai N na titirakiningkami, iai bwaai aika kam kona n taekin ibukimi? N na kaekaingkami, bon Akea. Kam aki kona naba n taekinna bwa e bootau kakawakimi ma bubun te aonaba; ma kam karikaki man bubun te aonaba; ma taraia, bon ana bwai teuare e karikingkami.\n\n26 Ao ngai, eng ngai, are kam a tia n aranna bwa ami uea, bon akea rietatau nakoimi; bwa I karikaki naba man te bubu. Ao kam nooria bwa I a kara, ao e a kaan roko te tai are N na manga kaoka iai te rabwata aio nakon tinana ae te aonaba.\n\n27 Mangaia are, n aron are I a tia n taekinna nakoimi are I a tia ni beku ibukimi, ni maiu i nanon te kaantaninga ae itiaki imatan te Atua, ma e ngae n anne ao I a tia n tuangkami bwa kam na botaki, bwa I aonga n aki reke kaiu, bwa I aonga n aki rabunaki n raraami, ngkana e roko te tai are N na tei iai i matan te Atua bwa e na motikaki taekau ibukin bwaai ake e a tia ni mwiokoai iai ibukimi.\n\n28 I tuangkami bwa I a tia n tuatua bwa kam na botaki bwa aonga ni kaitiakaki kunnikaiu man raraami, n te tai aio are e a kaan iai te tai are I a kaan ruo iai nakon ruanimateu, bwa I aonga n nako ma te rau, ao e na kona tamneiu are aki maamate n reitaki ma taian kuaea ake i eta n anene n nebo ibukin te Atua ae motiraoi.\n\n29 Ao i rarikin aei, I tuangkami bwa I a tia n tuatua bwa kam na botaki, bwa I aonga ni katanoata nakoimi ae N nang kerikaaki man te nakoa n tia reirei, ao n uea ibukimi.\n\n30 Bwa n te tai aio ao e ruru rabwatau n au tai n taetae nakoimi; ma e buokai te Uea ae te Atua, ao e tangiria bwa N na taetae nakoimi, ao e tua nakoiu bwa N na katanoata nakoimi n te bong aio, bwa e na riki natiu ae Motiaea bwa te uea ao te tia tautaeka i aomi.\n\n31 Ao ngkai, tariu, I tangiria bwa kam na waki ni kakaraoa are kam a tia ni kakaraoi ni karokoa ngkai. N aron are kam a tia ni kawakin tua ake I anganingkami, ma tua ake e anganingkami tamau, ae kam kakabwaiaki iai, ao ni kawakinaki bwa kam na aki bwaka nako nanon baia ami kairiribai, mangaia ae ngkana kam kawakin tua ake e taekin natiu, aika ana tua te Atua ake a na taekinaki nakoimi irouna, ao kam na kakabwaiaki i aon te aba, ao a na akea korakoraia ami kairiribai i aomi.\n\n32 Ma, O au botanaomata, tarataraingkami bwa ngkana iai te itabarara ae riki i marenami, ao kam motikia i nanomi bwa kam na ira te tamnei are buakaka, are e a tia n taekinaki iroun tamau are Motiaea.\n\n33 Bwa taraia, iai te rekenikai are e a tia n anganaki ane motikia bwa e na ira te tamnei are buakaka; bwa ngkana e motikia bwa e na iria, ao e teimatoa ao ni mate i nanon ana bure, ao bon ti te arona ngke e nima kabuakakaan tamneina; bwa kanuangana ae na reke irouna bon te katuaeaki ae aki totoki, ngkai e a tia n aki ira ana tua te Atua n aron are e a tia n ataia.\n\n34 I kangai nakoimi, bwa akea i buakomi, ma ti natimi aika a uarereke, ae a tuai n reireinaki kanoan bwaai aikai, ma antai i buakomi ae e aki ataia ae tarau n aki toki iroun Tamana are i karawa, ao kam na anganna ami bwai ni kabane ao korakorami ni kabane; ao kam tia naba n reireinaki kanoan taian rongorongo aika taekan taian taeka ni burabeti ake a tia n taekinaki irouia burabeti aika a tabu, ni karokoa te bong are e kitana iai Ierutarem tamara are Riaai;\n\n35 Ao bwaai ni kabane naba ake a tia n taekinaki irouia ara bakatibu ni karokoa ngkai. Ao taraia, a taetaekin bwaai ake e a tia te Uea n tuatua bwa a na taekin; mangaia ae, a bon eti ao a koaua.\n\n36 Ao ngkai, I kangai nakoimi tariu, bwa ngkana kam tia n atai man reireinaki bwaai aikai, ao ngkana kam karaoa te bure ma ni karaoa are kaaitara ma are e a tia n taekinaki, ao kam kararoaingkami mai iroun Tamnein te Uea, ao a na akea nnena i nanom are e na kona ni kairiko iai i nanon kawain te wanawana bwa ko aonga ni kakabwaiaki, n anganaki te kaubwai, ao ni kateimatoaki—\n\n37 I kangai nakoimi, bwa te aomata are karaoa aio, bon te aomata ae kan teirake imatan te botanaomata ni kaitaraa te Atua; mangaia ae e a tia ni motikia bwa e na ira te tamnei are buakaka, ao e na riki bwa ana kairiribai te raoiroi; mangaia ae akea nnen te Uea i nanona, bwa e aki maamaeka i nanon tembora aika aki tabu.\n\n38 Mangaia ae ngkana e aki rairananona te aomata anne, ao e tiku n arona ao ana kairiribai te Atua ni matena, ao e na kautaki tamneina ni korakoran te moti ae mimitong n namakinan bure ake e a tia ni karaoi, are e na kauarerekeaki iai mai matan te Uea, ao e na onrake rabwatana n te raraoma, ma te maraki, ma te aki rau, ae aiaron te ai ae aki maamate, aika a waerake mwaakarona n aki toki.\n\n39 Ao ngkai I kangai nakoimi, bon akea nnen te nanoanga nakon te aomata anne; mangaia ae motin taekana bon te rinanon te kammarakaki ae aki totoki.\n\n40 O ngkami aika kam a unimwaane, ao ngkami naba aika kam a ataeinimwaane, ao ngkami aika ataei aika kam kona n oota n nanon au taeka, bwa I a tia ni kabeebetei au taeka bwa kam aonga n atai, I tataro bwa kam na uti n uringan buakakan aroia ake a tia ni bwaka n riaoan te tua.\n\n41 Ai moaraa riki, I tangiria bwa kam na iangoa te kakabwaia ma te aro ni kukurei irouia ake a kaawakin ana tua te Atua. Bwa taraia, a kakabwaiaki ni bwaai ni kabane, n te maiu n rabwata ao n tamnei; ao ngkana a teimatoa ni kakaonimaki ni karokoa te toki ao a na butimwaeaki mai karawa, ao a na maeka ma te Atua n te aro ni kukurei ae aki totoki. O uringnga, uringnga bwa a koaua bwaai aikai; bwa e a tia n taekin te Uea ae te Atua.\n\n", "mosiah 3": "[center][font_size=26]Mwakoro 3[/font_size][/center]\n\n[i]E reitanako ana taetae te uea ae Beniamina—E na mwakuri te Uea ae Moan te Mwaaka i buakoia aomata i nanon te rabwata ae maamate—E na waanako te raraa mai nanon bwangabwangan kunna ni kabuta ngke e e karaoa te mwakuri ni kamaiu ibukin buren te aonaba—Bon ti ngaia te ara are e na reke mai iai te kamaiuaki—A kona aomata n tokanikai iaon te aro n aomata ao n riki bwa Aomata Aika Itiaki rinanon te Mwakuri ni Kamaiu—Kammarakaia aika buakaka aiaron te nei n ai ao te burimton. Uakaan ma 124 I.K.[/i]\n\n1 Ao I a manga weweteingkami riki tariu, bwa iai riki bwaai aika I kan taekin nakoimi; bwa taraia, iai bwaai aika I kan tuangkami aika kanoan taai aika a na roko.\n\n2 Ao bwaai aika N na tuangkami bon bwaai aika a tia ni kaotaki nakoiu iroun ana anera te Atua. Ao e taku nakoiu: Uti; ao I uti, ao nooria e tei imatau.\n\n3 Ao e taku nakoiu: Uti, ao ongora n taeka ake N na taekin nakoim; bwa taraia, I a roko bwa N na taekin nakoim rongorongo aika raraoi aika uota te kimwareirei ae korakora.\n\n4 Bwa e a tia n ongo te Uea am tataro, ao e a tia ni motika aron raoiroim, ao e a kanakoai bwa N na tuangko bwa ko na kimwareirei; ao bwa ko kona n taekinna nakoia am botanaomata, bwa a na kona naba n onrake n te kimwareirei.\n\n5 Bwa nooria, e na roko te tai, ao e aki raroa nako, bwa te Uea ae Moan te Mwaaka ae tautaeka, ae iai ngkoa ao ngkai ao n aki totoki, e na ruo ma te mwaaka mai karawa, nako buakoia natiia aomata, ao e na maeka i nanon te rabwata ae mamate, ao e na waaki nako buakoia aomata ni karaoi kakai aika moan te korakora, n aiaron kamarurungaia aoraki, kautakiia maate, kanakonakoaia mwauku, anganakiia aika mataki te noraaba, ao ni karikiia aika bonotaningaia bwa a na ongo, ao ni katoki aoraki n aekaia nako.\n\n6 Ao e na kaotinakoia riaboro, ke tamnei aika a buakaka aika a maeka inanoia natiia aomata.\n\n7 Ao nooria, e na rinanon te kaririaki, ma marakin te rabwata, te baki, te taka, te korakai, n riaon riki bwaai ake e kona n rinanoi te aomata, are e na aki mate iai; bwa taraia, e na waanako te raraa man bwangabwangan kunin rabwatana ni kabuta, e na rawawata korakaina ibukin buakakaia ma aia mwakuri ana boyanaomata aika bati n ribaki.\n\n8 Ao e na aranaki bwa Iesu Kristo, ae Natin te Atua, ae Taman karawa ma te aonaba, te Tia Karikibwai iaon bwaai ni kabane man moan rikin bwaai, ao e na aranaki tinana bwa Maria.\n\n9 Ao nooria, e na kawaria ana botanaomata, bwa e aonga n reke te kamaiuaki nakoia natiia aomata eng, rinanon onimakinan arana; ao i mwin bwaai aikai ni kabane ao a na taku bwa bon te aomata naba ngaia, ao n taekinna bwa iai te riaboro irouna, ao a na tiriboia, ao a na tauria iaon te kaibangaki.\n\n10 Ao e na mangauti n te kateniua ni bong mai buakoia maate; ao taraia, bon ngaia are e na motika taekan aonaba; ao taraia, a karaoaki bwaai aikai ni kabane bwa e aonga n reke te motikitaeka ae raoiroi nakoia natiia aomata.\n\n11 Bwa taraia, ao raraana e karaoa te mwakuri ni kamaiu naba ibukin aia bure aomata ni kabane ake a tia ni bwaka n riaon te tua iroun Atam, naake a tia ni mate n aki ataa ana babaire te Atua ibukiia, ke ake a tia ni bure ao a aki ataia.\n\n12 Ma e na reke kain, e na reke kain ane e ataia bwa e kaitaraa te Atua! Bwa e na aki reke te kamaiuaki nakoina ma ti ngkana e rairananona ao e onimakina te Uea ae Iesu Kristo.\n\n13 Ao e a tia te Uea ae te Atua ni kanakoia ana burabeti aika a tabu nako buakoia natiia aomata, bwa a na tataekin bwaai aikai nakoia reeti, aaba, ao neewe, bwa akana kakoaua mai iai bwa e na roko Kristo, a na kona ni karekea kamaunaan aia bure, ao a na onrake n te kimwareirei ae moan te bati, n aiaron are aongkoa e a bon tia n roko i buakoia.\n\n14 Ma e nooria te Uea ae te Atua bwa a matoatoa nanoia ana botanaomata, ao e anganiia te tua, ae ana tua Mote.\n\n15 Ao a mwaiti kanikina, ma kamimi, ma kanikinaean bwaai aika a na riki, ma nuun bwaai aika a na riki ake e kaoti nakoia, ni kaineti ma rokona; ao a taetae naba burabeti aika a tabu nakoia ibukin rokona; ma a kamatoatoai nanoia, ao aikoa ataia ae, akea nanon ana tua Mote ngkana e aki irianaki ana mwakuri ni kamaiu n raraana.\n\n16 Ao ngke arona bwa a kona n rootaki ataei aika uarereke n te bure ao a na bon aki kona naba ni kamaiuaki; ma I kangai nakoimi a kakabwaiaki; bwa taraia, ibukin ana mwakuri Atam, ke aron te maiu aio, ao a na bwaka, mangaia ae raraan Kristo e karaoa te mwakuri ni kamaiu ibukin aia bure.\n\n17 Ao irian aio, I kangai nakoimi, bwa a na akea te ara riki teuana ke te kawai riki teuana ke te anga are e na reke iai te kamaiuaki nakoia natiia aomata, ma ti n aran ao rinanon Kristo, ae te Uea ae Moan te Mwaaka.\n\n18 Bwa taraia e na motikitaeka, ao e raoiroi ana moti; ao e aki bua tamnein te ataei ae e mate ni uarerekena; ma a nima kabuakakaan oin tamneia aomata ma ti ngkana a karinanoia n ai aroia ataei, ao ni kakoaua te kamaiuaki are ngkoa, ae ngkai, ao ae e na roko, rinanon raraan Kristo ae kabwarai bure, ae te Uea ae Moan te Mwaaka.\n\n19 Bon ana kairiribai te Atua te aro n aomata, man moan bwakan Atam, ao e na teimatoa n aki toki, ni karokoa ae e kakauongo nakon ana wirikiriki te Tamnei ae Tabu, ao n tokanikai i aon te aro n aomata ao n riki bwa te aomata ae itiaki rinanon ana mwakuri ni kamaiu Kristo ae te Uea, ao n riki n aiaron te ataei, n ongeaba, n nimamannei, n nanorinano, n taotaonakinnano, n onrake n te tangira, ao n tauraoi ni butimwaei bwaai ni kabane ake e tangiria te Uea bwa e na karaoi, n aiaron te teei are tauraoi ni karaoi bwaai ake e tuangaki iroun tamana.\n\n20 Ao i rarikin aei, I taku nakoimi, bwa e na roko te tai are e na butanako iai ataakin te Tia Kamaiu nakon aaba, reeti, neewe, ao aomata nako.\n\n21 Ao taraia, ngkana e roko te tai anne, ao bon akea ae na iai ana taeka imatan te Atua, ma ti ataei aika uarereke, ao ti rinanon te rairannano ma onimakinan aran te Uea ae te Atua ae Moan te Mwaaka.\n\n22 Ao ai arona naba n te tai aei, ngkana ko a tia n reireiniia am botanaomata bwaai ake e a tia n tuangko te Uea ae Atuam, ao ai arona naba n te tai arei, bwa a na aki manga taekinaki bwa akea bukinaia imatan te Atua, ma tii ni kaineti ma taeka ake I a tia n taekin nakoim.\n\n23 Ao I a tia n taekin taeka ake e tua te Uea ae te Atua bwa N na taekin.\n\n24 Ao e taku te Uea: A tei bwa taian bwai ni kakoaua ni kaaitaraia te botanaomata aio, n tain te motikitaeka; are a na motikaki iai taekaia, aomata ni kabane n aron aia mwakuri, aika a tamaroa, ke aika a buakaka.\n\n25 Ao ngkana a na buakaka ao a na kabaeaki bwa a na bon namakin oin aia bure ma aia mwakuri aika bati n ribaki, are e na karikiia bwa a na kokonin iai i matan te Uea nakon te aro ni mwebuaka ao ni karawawataki ae aki totoki, are a na aki kona n oki mai iai; mangaia are a tia ni kamaraiai oin tamneia.\n\n26 Mangaia ae a tia ni mooi man mwangkon unin te Atua, ao a reke iaon te moti ae e aki kona n tukaki rokona irouia n aiaron ae e aki kona naba n tukaki bwakan Atam ngke e kana naba uaan te kai are tabuaki, e aki kona n otangaia te nanoanga n aki totoki.\n\n27 Ao ti te arona karawawatakia ma te nei n ai ma te burimton, aika a aki kona n toki uraia, aika a waerake bubuia n akea tokiia. Aikai bwaai ake e a tia n tuangai te Uea. Amen.\n\n", "mosiah 4": "[center][font_size=26]Mwakoro 4[/font_size][/center]\n\n[i]E reitanako ana maroro te uea ae Beniamina—E reke te kamaiuaki man te Mwakuri ni Kamaiu—Kakoaua te Atua ngkana ko kan kamaiuaki—Kamatoa kamaunan ami bure rinanon te onimaki—Anganako ami bwai nakoia aika kainnano—Karaoi bwaai ni kabane n te wanawana ao te eti. Uakaan ma 124 I.K.[/i]\n\n1 Ao ngkai, e koro bukina bwa ngke e tia te uea ae Beniamina n taekin taeka ake e anganaki iroun ana anera te Uea, ao e taraia te botanaomata, ao e nooria bwa a bwaka nako aontano, bwa e rotiia maakan te Uea.\n\n2 Ao a noori oin aroia n te maiun n rabwata, ae rinano riki nakon bubun te aonaba aio. Ao a tang n takarua n te bwanaa ae ti teuana, ni kangai: O nanoangaira, ao kamaiuira n raraan Kristo ni kabwara bure bwa ti aonga ni karekea kabwaran ara bure, ao a na kaitiakaki nanora; bwa ti kakoaua Iesu Kristo, ae Natin te Atua, are karika karawa ma aonaba, ma bwaai ni kabane; ao e na roko i buakoia natia aomata.\n\n3 Ao e koro bukina bwa ngke a tia n taekin taeka aikai ao e a roko irouia Tamnein te Uea, ao a onrake n te kimwareirei, ngkai e a reke irouia kamaunan aia bure, ao reke naba raun nanoia, ngkai e korakora aia onimaki iroun Iesu Kristo ni kakoaua ae e na roko, n taian taeka ake e taekin te uea ae Beniamina nakoia.\n\n4 Ao e a manga tabeka riki bwanaana te uea ae Beniamina n taetae nakoia ni kangai: Raoraou ao tariu, au reeti ao au botanaomata, I a manga tangira riki taningami ni kakauongo, bwa kam na ongora ao n atai nikiran au taeka ake N na taekin nakoimi.\n\n5 Bwa taraia, ngkana e a tia ni kauti am kanamakin n raoiroina te Atua n te tai aio nakon te akea, n aromi ae akea bonganana ma kateimi aika buakaka—\n\n6 I kangai nakoimi, ngkana kam a tia n atai taekan ana raoiroi te Atua, ma mwaakana ae akea kabotauana, ma wanawanana, ma taotaonakin nanona, ao e iremwe n un nakoia natia aomata; ao te mwakuri ni kamaiu naba are e a tia ni katauraoaki man moan karikan aonaba, bwa e aonga ni kona n reke te kamaiuaki nakon are kakaonimaki nakon te Uea, ao ni botumwaaka ni kaawakin ana tua, ao n teimatoa n te onimaki ni karokoa tokin maiuna, I nanona iai, te maiu n te rabwata ae maamate—\n\n7 I kangai, aio te aomata are e na reke irouna te kamaiuaki, rinanon te mwakuri ni kamaiu are e a kaman katauraoaki man moan karikan bwaai ibukiia aomata ni kabaneia, ake a tia ni maiu ni moa man tain bwakan Atam, ke aika ngkai, ke aika a na roko, ni karokoa tokin aonaba.\n\n8 Ao aio te mwakuri are e na reke mai iai te kamaiuaki. Ao bon akea riki te kamaiuaki ma ti are e a tia n taekinaki; ke na iai riki te mwakuri are e na kona ni kamaiuaki iai te aomata ma tii rinanon mwakuri ake I a tia n tuangkami.\n\n9 Kakoaua te Atua; kakoaua ae iai Ngaia, ao e kariki bwaai ni kabane, i karawa ao i aonaba; kakoaua bwa iai irouna te wanawana ae bwanin, ma te mwaaka ni kabane, i karawa ao i aonaba; kakoaua bwa e aki kona n oota te aomata ni bwaai ni kabane ake e kona n oota iai te Uea.\n\n10 Ao riki, kakoaua bwa kam na rairananomi man ami bure ao n aki manga karaoi, ao karinanoingkami imatan te Atua; ao butiia ma te nanorinano ni koaua bwa e na kabwarai ami bure; ao ngkai, ngkana ko kakoauai bwaai aikai ni kabane ao tarai bwa kam na karaoi.\n\n11 Ao I a manga taetae riki nakoimi n aron are I a tia n taekinna mai i mwaaina, bwa ngkana kam a tia n ataa taekan mimitongin te Atua ke ngkana kam a tia n ongoongo taekan raoiroina ma ni katoonga ana tangira, ao n tia ni karekea kamaunan ami bure, are karika kimwareirein tamneimi, ao I tangiria bwa kam na uringnga, ao katikua n ami ururing, korakoran te Atua, ao aron akeam, ma raoiroina ma aki kakai unna nakoimi, man ngkami aika aki tau, ao karinanoingkami nakon te rinano ae nano, ni wewetea aran te Uea ni katoa bong, ao n tei ni matoa n onimakina ae e na roko, are e taekinaki mai wiin te anera.\n\n12 Ao taraia, I kangai nakoimi bwa ngkana kam karaoa aio ao kam na kimwareirei, ao kam na onrake n ana tangira te Atua, ao kam teimatoa ni kaawakina kamaunaan ami bure; ao kam na rikirake i nanon ataakin taekan mimitongin teuare karikingkami, ke n ataakin taekan te bwai ae eti ma ni koaua.\n\n13 Ao e na aki reke te nano ni kan kaikoaka temanna, ma ti te kan maeka i nanon te rau, ma ni karaoa are katauaki bwa e na reke nakon temanna ma temanna n aron are tau bwa e na reke nakoina.\n\n14 Ao kam na aki kariaia bwa a na baki natimi, ke n aki karabania; ao ko na aki naba kariaia bwa a na urui ana tua te Atua, ao n un man uneaki imarenaia, ao n toro iroun te riaboro, are te toka iaon taian bure, ke te tamnei are buakaka are e a tia n tataekinaki irouia ara bakatibu, are bon ngaia ana kairiribai te raoiroi.\n\n15 Ma kam na reireinia bwa a na nakonako ni kawain te koaua ma te iangoraoi; kam na reireinia bwa a na itangitangiri imarenaia, ao a na ibuobuoki imarenaia.\n\n16 Ao riki, kam na buokiia ake a kainnanoa ami ibuobuoki; kam na tibwatibwa kaubwaimi nakoia ake a kai nanoia; ao kam na aki kariaia bwa e na matebuaka ana bubuti te rarikin nakoimi, ao kam na kanakoa n aki buokiia.\n\n17 Tao kam na kangai: E a tia te aomata aio ni karekea te rawawata aio nakoina; mangaia ae N na aki buokia, ao N na aki anganna mwakoron kanau, ke n anganna kaubwaiu bwa e aonga n aki rawawata, bwa e riai karawawatana—\n\n18 Ao I taku nakoimi, O ngke te aomata are ko a tia ni karaoa aekan aio, ko riai n rairananom, ao ti ngkana ko aki rairananom ibukin ae ko a tia ni karaoia, ao ko na bon mate n aki totoki ao n akea nnem n uean te Atua.\n\n19 Bwa taraia, tiaki ngaira taian rarikin ni kabane? Tiaki bane ni katan iroun ae ti Temanna, ae te Atua, ibukin ara bwai ni kabane, ibukin te amwarake ma te kunnikai, ao ibukin te koora, ao ibukin te tirewa, ao ibukin taian kaubwai n aekaia nako ake iroura?\n\n20 Ao taraia, n te tai naba aio, kam teimatoa naba ni weewetea arana, ni bubuti ibukin kamaunan ami bure. Ao e koaua bwa e na kariaia bwa a na akea nanon ami bubuti? E aki; e a tia ni kabwaroa Tamneina i aomi, ao ni kaon nanomi n te kimwareirei, ao n taraia bwa a na kainaki wiimi man akea bwaai ake kam kona n taekin, bwa e riao korakoran kimwareireimi.\n\n21 Ao ngkai, ngkana e waaki te Atua are e a tia ni karikingkami, are kam onimakinna ibukin maiumi ma bwaai ni kabane ake iroumi ma anuan maiumi, e kakoroi bukin bwaai ake kam bubuti aika koro bukiia, i nanon te onimaki, ao ni kakoaua bwa e na reke iroumi, ao ngkanne e riai bwa kam na raure ma ami bwai n tibwatibwaia imarenami.\n\n22 Ao ngkana ko motika taekan te aomata are e butiko am bwai bwa e aonga n aki mate, ao ni karekea kaina, e na mwaitira riki etin katuaeakim ibukin tauan am bwai, are tiaki oin am bwai bwa ana bwai te Atua, are bon ngaia naba are ana bwai maium; ao ko aki anganna am bubuti, ke n rairananom ibukin te bwai are ko a tia ni karaoia.\n\n23 I kangai nakoimi, e na reke kain te aomata anne, bwa a na mauna nako ana bwai mangaia; ao ngkai, I taekin bwaai aikai nakoia ake a kaubwai ni kaubwain te aonaba aio.\n\n24 Ao I a manga taetae riki nakoia aika kainnano, ngkami aika kam aki kaubwai man tau aron maiumi, ibukin te bong teuana ma teuana; I taekiningkami ikai ngkami aika kam aki buokiia taian rarikin, ngkai akea ami bwai; I tangiria bwa kam na taekinna inanomi bwa: I aki anga bwa bukina ngkai akea irou, ma ngke iai ao N na bon anga.\n\n25 Ao ngkai, ngkana kam taekina aio inanomi ao a na akea ami bure, ma ngkana kam aki ao a na reke kaimi; ao e eti reken kaimi ngkami ake kam na tauti ni bwaai ake akea iroumi.\n\n26 Ao ngkai, ibukin bwaai ake I a tia n taekin nakoimi—are, ibukin kateimatoan kamaunan ami bure man te bong teuana nakon te bong teuana, bwa kam aonga n nakonako ma te itiaki imatan te Atua—I tangiringkami bwa kam na anganako ami bwai nakoia aika kainnano, aomata ni kabane n aron are iai irouia, n aron kamwarakeaia aika a baki, kakunnikaiakiia aika akea karabaia, kawaraia aoraki ao buokakiia ni kainnanoia, n tamnei ao n rabwata, n aron are a tangiria.\n\n27 Ao taraia bwa a na karaoaki bwaai aikai ni kabane n te wanawana ao n te tangira; bwa e aki katauaki bwa e na kabirimwaka riki te aomata nakon are riaon korakorana. Ao riki, e riai bwa e na botumwaaka, bwa e aonga ni kona n reke irouna te kanuanga; mangaia are a riai ni karaoaki bwaai ni kabane n aroia.\n\n28 Ao I tangiria bwa kam na uringnga, bwa ane tangobwai i buakomi mai iroun kaain rarikina, e riai bwa e na kaoka te bwai are tangoia, n aron are e a tia ni boraraoi iai, bwa ngkana e aki ao te bure are karaoia; ao e na kona naba ni karekea karaoan te bure iroun naba kaain rarikina.\n\n29 Ao ni kabaneana, I aki kona n tuangkami bwaai ni kabane ake kam na bure iai; bwa bon moan te mwaiti aanga ma kawai, ao a mwaiti ake I aki kona n uring.\n\n30 Ma I kona n tuangkami aio, bwa ngkana kam aki tarataraingkami, ami iango, ao ami taeka, ma aroaromi, ao n aki ongeaba nakon ana tua te Atua, man aki teimatoa n te onimaki n aron are kam a tia n ongo ibukin rokon ara Uea, ni karokoa tokin maiumi, ao a na bua tamneimi. Ao ngkai, O ngke te aomata, uringnga, ao kam na aki bua.\n\n", "mosiah 5": "[center][font_size=26]Mwakoro 5[/font_size][/center]\n\n[i]A na riki Aomata aika Itiaki bwa natin Kristo mwaane ma aine i nanon te onimaki—Ao ngkanne a na aranaki n aran Kristo—Te uea ae Beniamina e tuatua nakoia bwa a na matoa ao n aki mwaeiei i nanon te mwakuri ae raoiroi. Uakaan ma 124 I.K.[/i]\n\n1 Ao ngkai, e koro bukina bwa e a tia te uea ae Beniamina n taetae nakoia ana botanaomata, ao e kanakoa te rongorongo nakoia, ni kan ataia mai irouia ana botanaomata bwa a kakoauai taeka ake e a tia n taekin nakoia ke a aki.\n\n2 Ao a takarua n te bwanaa ae ti teuana ni kangai: Eng, ti kakoauai taeka ni kabane ake ko a tia n taekin nakoira; ao riki ti atai tonutonuia ma koauaia, mai iroun Tamnein te Uea ae Moan te Mwaaka, are e a tia ni karika te bitaki ae moan te korakora iroura, ke i nanora, n te aro are akea te nano ni kan karaoa ae buakaka, ma n teimatoa ni karaoa ae raoiroi.\n\n3 Ao ngaira, i bon iroura naba, rinanon raoiroin te Atua ae aki totoki ma ana kairiri Tamneina, a reke iroura atatai ibukin bwaai aika a na roko; ao ngkana e riai, ti kona naba n taetae ni burabetin bwaai ni kabane.\n\n4 Ao ti bon onimaki ni bwaai ake e a tia n taekin ara uea nakoira are e a reke iai nakoira te atatai ae korakora aio, mangaia ae ti kimwareirei i nanon te kimwareirei ae moan te bati.\n\n5 Ao ti a tauraoi ni karaoa te berita ae tabu ma Atuara bwa ti na karaoa nanona, ao ti na ongeaba nakon ana tua ni kabane ni bwaai ni kabane ake e na anga ana tua iai nakoira, ni karokoa tokin bongin maiura, bwa ti aonga n aki karekea te rekenikai ae aki totoki nakoira, n aron are e a tia n taekinaki iroun te anera, bwa ti aonga n aki mooi man te mwangko are raanganako mai iai unin te Atua.\n\n6 Ao ngkai, aikai taeka ake e kan ongo te uea ae Beniamina mai irouia; mangaia ae e kangai nakoia: Kam a tia n taekin taeka aika I kan ongo mai iroumi; ao te berita ae tabu are kam a tia ni karaoia bon te berita ae tabu ae raoiroi.\n\n7 Ao ngkai, ibukin te berita ae tabu are kam a tia ni karaoia, kam na aranaki bwa natin Kristo, natina mwaane, ao natina aine; bwa taraia, n te bong aio ao e a tia ni manga bungia tamneimi; bwa kam taekinna bwa a bitaki nanomi rinanon onimakinan arana; mangaia ae kam a bungiaki irouna ao kam a riki bwa natina mwaane ao aine ngkami.\n\n8 Ao kam a kainaomataki i aan te ara anne, ao akea te ara riki teuana are kam kona ni kainaomataki iai. Bon akea te ara riki teuana are e na reke mai iai te kamaiuaki; mangaia ae I tangiringkami bwa kam na katoka i aomi aran Kristo, ngkami ni kabane ake kam a tia ni karaoa te berita ae tabu ma te Atua bwa kam na ongeaba ni karokoa tokin maiumi.\n\n9 Ao e na koro bukina bwa ane karaoa aio ao e na kuneaki i angatain te Atua, bwa e na ataa te ara are e na anganaki; bwa e na aranaki n te ara ae Kristo.\n\n10 Ao ngkai e na koro bukina bwa ngkana iai ae e aki katoka iaona aran Kristo ao e na aranaki n te ara riki teuana; mangaia ae e na kuneaki bwa e mena n angamaingin te Atua.\n\n11 Ao I tangiringkami bwa kam na uringnga naba, bwa aio te ara are N na katoka i aomi are e na aki manga kamaunaki, ma tii rinanon riaon te tua; mangaia ae tarataraingkami bwa kam na aki riaon te tua, bwa e aonga n aki kamaunaki te ara aio mai nanomi.\n\n12 I kangai nakoimi, I tangiringkami bwa kam na uringnga n taua arana ao e na koreaki n taainako inanomi, bwa kam aonga n aki kuneaki i angamaingin te Atua, bwa kam aonga n ongo ao ni kinaa te ara are kam na weteaki iai, ao riki, te ara are e na weteingkami iai.\n\n13 Bwa e na kangaa te aomata ni kinaa te toka are e tuai ma ni beku irouna, ae te iruwa nakoina, ao e raroa nako man ana iango ma ana kaantaninga?\n\n14 Ao riki, e kona te aomata n anaa te aati ae ana man kaain rarikina, ni kawakinna? I kangai nakoimi, E aki; e na aki ti karaoa aio ma e na bon aki kariaia naba bwa e na amwarake irarikiia ana tiibu, ma e na kaea nako, ao e na katinanikua. I kangai nakoimi, e na riki naba aio nakoia tabemwaang mai buakomi ngkana kam aki ataa te ara are kam na weteaki iai.\n\n15 Mangaia ae I tangiringkami bwa kam na nanomatoa ao n aki kamwaeieaki, n tei n taainako ni mwakuri aika a raoiroi, bwa e aonga Kristo, ae te Uea ae te Atua ae Moan te Mwaaka ni kabaeingkami bwa ana aomata bwa kam aonga ni kairaki nako karawa, bwa e aonga n reke iroumi te kamaiuaki ae aki totoki ao te maiu ae akea tokina, rinanon te wanawana, ma te mwaaka, ma te motiraoi, ma ana nanoanga teuare e kariki bwaai ni kabane, i karawa ao n te aonaba, are te Atua iaoia ni kabane. Amen.\n\n", "mosiah 6": "[center][font_size=26]Mwakoro 6[/font_size][/center]\n\n[i]E koroi araia aomata te uea ae Beniamina ao e weteia ibonga bwa a na reireinia—E tautaeka Motiaea n aiaron te uea ae raoiroi. Uakaan 124–121 I.K.[/i]\n\n1 Ao ngkai, e taku te uea ae Beniamina bwa e riai bwa i mwin tiana n taetae nakoia aomata, ao e na koroi araia aomata ake a tia ni karaoa te berita ae tabu ma te Atua bwa a na kaawakin ana tua.\n\n2 Ao e koro bukina bwa akea temanna mai buakoia, ma tii ataei aika a uarereke, ake a tuai ni karaoa te berita ae tabu ao ni katoka aran Kristo iaoia.\n\n3 Ao e a manga koro naba bukina bwa ngke e a tia te uea ae Beniamina ni karaoi bwaai aikai ni kabane, ao ni katabua natina te mwaane ae Motiaea bwa te tia tautaeka ao te uea iaoia ana botanaomata, ao n anganna taekan ueana ni kabane, ao ngke e a tia naba ni weteia taian ibonga bwa a na reireinia aomata, bwa aonga ni kona n ongo ma n atai ana tua te Atua, ao ni kauringia taekan aia tuea ake a tia ni karaoi, ao e a kainaomata te botanaomata, ao a oki, ni kabane, n aron aia utu, nakon mwengaia.\n\n4 Ao e a moana ana tautaeka Motiaea n onea mwiin tamana. Ao e a moana ana tautaeka n ana katenibwi n ririki, ni bootan te tai aio ni kabane, ae e nakon abubua itibwi ma onoua te ririki man te tai are e kitana iai Ierutarem Riaai.\n\n5 Ao e maiu te uea ae Beniamina teniua riki te ririki i mwin aio ao e a mate.\n\n6 Ao e koro bukina bwa e maiu Motiaea ni kawain te Uea, ao e butimwaei ana motikitaeka, ma ana tua, ao e kaawakin ana tua ibukin bwaai ni kabane ma are e tuatua nakoina.\n\n7 Ao e tuatua te uea ae Motiaea nakoia ana botanaomata bwa a na ribana te aonaba. Ao ngaia naba, n oin rabwatana, e waaki n ribana te aonaba, bwa e aonga n aki riki bwa te bwai ni katabetabe nakoia ana botanaomata, bwa e aonga ni waaki n aron are e a tia ni waaki iai tamana ni karaoi, ni bwaai ni kabane. Ao akea te itabaraara are e riki i buakoia ana botanaomata i nanon te maan ae teniua te ririki.\n\n", "mosiah 7": "[center][font_size=26]Mwakoro 7[/font_size][/center]\n\n[i]Amon, e kunea aban Riaai-Nibwaai, are uea iai Rimwaai—A tautaekanaki ana botanaomata Rimwaai irouia Reimwanaite—E taekina rongorongoia ngkoa Rimwaai—E a tia te burabeti (Abinataai) n taetaekinna bwa Kristo bon te Atua ao Taman bwaai ni kabane—Ake a unika te kammaira a na reke n te ukeukenanti, ao ake a onimakina te Uea a na kamaiuaki. Uakaan ma 121 I.K.[/i]\n\n1 Ao ngkai e koro bukina bwa ngke e a tia te uea ae Motiaea ni maiu n te rau i nanon te maan ae teniua te ririki, ao e a kan atai taekaia aomata ake a waerake bwa a na maeka n abaia Riaai-Nibwaai, ke n te kaawa ae Riaai-Nibwaai; bwa a tuai n ongo te botanaomata mai irouia man te tai are a mwananga iai nakon aban Taraemera; mangaia ae e a kua n aia titiraki aika a mwaiti aika akea tokiia.\n\n2 Ao e koro bukina bwa te uea ae Motiaea e kariaia tengaun ma onoman mai buakoia ana rorobuaka aika a marurung bwa a na waerake nakon aban Riaai-Nibwaai bwa a na kakaea taekaia tariia.\n\n3 Ao e koro bukina bwa n te bong are i mwina ao a mwananga ni waerake ao iai i buakoia temanna ae arana Amon, ae te aomata ae marurung ma ni korakora, ao bon kanoan Taraemera; ao bon ngaia naba aia tia kairi.\n\n4 Ao ngkai, a bon aki ataa kawaia i nanon te rereua bwa aonga n roko n aban Riaai-Nibwaai; Mangaia ae a mwananga i nanon te rereua i nanon boong aika a mwaiti, ao e koro abwi te bong n aia tai ni mwaamwananga.\n\n5 Ao ngke a tia ni mwananga i nanon abwi te bong ao a roko n te tabuki teuana, ae mena i meangin Tiirom, ao a katei iai umwaia.\n\n6 Ao e kairia tarina aika teniman Amon, ao araia bon Amareki, Erem, ao Eim, ao a mwananga nako aban Nibwaai.\n\n7 Ao taraia, a kaitibo ma aia uea te botanaomata ake a maeka i aon aban Nibwaai, ma aban Tiirom; ao a katobibiaki irouia ana tautia te uea, ao a tauaki, ao a kabaeaki, ao a karinaki i nanon te umwa ni kaikain.\n\n8 Ao e koro bukina bwa ngke e a koro uoua te bong i nanon menaia i nanon te umwa ni kaikain ao a kairaki nako matan te uea, ao a kabwaraki kabaeaia; ao a tei imatan te uea, ao a kariaiakaki, ke n tuangaki bwa a riai ni kaekai titiraki ake e na titirakinia iai.\n\n9 Ao e taku nakoia: Taraia, ngai bon Rimwaai, ae natin Noa, are natin Tinebi, ake a mwananga nako man aban Taraemera bwa a na abaaba n te aba aio, ae abaia aia bakatibu, ao are e karikaki bwa te uea ni bwanaia te botanaomata.\n\n10 Ao ngkai, I kan ataia bwa teraa bukin aki maakumi ni kaniia oon au kaawa, ngkai I mena i tinanikun oona ma au tautia?\n\n11 Ao ngkai, bon ibukin anne are I a tia iai n anga au taeka bwa kam na aki tiringaki bwa I kan titirakiningkami bukina, bwa ngke tiaki ao N na kaman tuangiia au tautia bwa a na tiringingkami. Kam kariaiakaki n taetae.\n\n12 Ao ngkai, ngke e a ongo Amon bwa e a kariaiakaki n taetae, ao e a kerake ni bobaraaki imatan te uea; ao ngke e a teirake ao e kangai: O te uea, I rang ni karabwarabwa imatan te Atua n te bong aio ngkai e teimatoa maiu, ao ni kariaiakaki n taetae; ao N na waaki n taetae n te aro ae matoatoa;\n\n13 Bwa I ataia raoi bwa ngke kam kinaai ao kam na bon aki kariaia bwa ti na kabaeaki ni kabaebae aikai. Bwa bon ngai Amon, ao ngai kanoan Taraemera, ao I mwananga ni kitana aban Taraemera ni ukoukori taekaia tarira, ake e kairia nako Tinebi man te aba anne.\n\n14 Ao ngkai e koro bukina bwa ngke e tia Rimwaai n ongo ana taeka Amon, ao e onrake n te kukurei, ao e taku: Ngkai, I ataia ma te aki nanokokoraki bwa tariu ake a maeka i Taraemera a teimatoa i nanon te maiu. Ao ngkai, N na kimwareirei; ao nakon te ingabong N na tua bwa a na kimwareirei naba au botanaomata.\n\n15 Bwa taraia, ti mena i aan aia tautaeka Reimwanaite, ao te angabwai are kateaki nakoira bon moan te rawawata. Ma ngkai, taraia, a na kamaiuira tarira man te tautaekanaki, ke mai nanon baia Reimwanaite, ao ti na riki bwa aia toro; bwa e tamaroa riki bwa ti na toro irouia Nibwaite nakon ae ti na angabwai nakon ueaia Reimwanaite.\n\n16 Ao ngkai, e tuatua te uea ae Rimwaai nakoia ana tautia bwa a na aki manga kabaea Amon ke tarina, ao e tua bwa a na nako nakon te tabuki are mena i meangin Tiirom bwa a na kairiia tariia nako nanon te kaawa, bwa aonga n amwarake, ni mooi, ao ni motiki rawaia i mwin mwanangaia; bwa a tia n rinanon kaangaanga aika a mwaiti; a tia n rinanon te baki, te taka, ao te korakai.\n\n17 Ao ngkai, e koro bukina bwa ngke e a ingabong ao e a kanakoa te katanoata te uea ae Rimwaai nakoia ana botanaomata, bwa a na bane ni mwananga nakon te tembora bwa a na ongo taeka aika e kan taekin nakoia.\n\n18 Ao e koro bukina bwa ngke a tia ni botaki ao e a taetae nakoia n te aro ni wanawana, ni kangai: O ngkami, au botanaomata, tabeki atuumi ao kam na kabebeteaki; bwa taraia, n te tai aio, ae e aki rangi n raroa, are ti nang aki manga tautaekanaki iai irouia ara kairiribai, e ngae ngke a mwaiti ara tai ni buaka mai mwaaina, aika bon akea nanoia; ma I kakoaua bwa ti kona n tokanikai ngkana ti buaka teuana riki te tai.\n\n19 Mangaia ae tabeki atuumi, ao kimwareirei, ao kawenea ami onimaki iroun te Atua, ae te Atua are Atuan Aberaam, ao Itaaka, ao Iakobwa; are te Atua are kairia tibun Iteraera n otinako mai aban Aikubita, ao e anganiia te kona n nakonako i nanon Taari are e Uraura i aon te tano ae mwau, ao e kamwarakeia n te maana bwa aonga n aki mate n te rereua; ao a mwaiti riki bwaai ake e karaoi ibukiia.\n\n20 Ao te Atua naba anne, e a tia ni kairiia ara bakatibu mai aban Ierutarem, ao e a tia ni kawakiniia ma ni kateimatoaia ana botanaomata ni karokoa te tai aio; ao taraia, bon ibukin ara bure ma ara mwakuri aika bati n ribaki are e a tia iai ni kairira nakon te kona n tautoronaki.\n\n21 Ao taan kakoaua ni kabane ngkami n te bong aio, bwa Tinebi, are e a tia ni karikaki bwa te uea iaoia te botanaomata aio, are rangi n ienikuri ni karekea te aba mai irouia ana bakatibu, mangaia are e mwaamwanaki n aron ana mwantiaka ma ni babakanikawai te uea are Reimwan, are karaoa te boraraoi ma te uea are Tinebi, ao e karekea i nanon baina mwakoron te aba are e reke naba iai te kaawa are mena iai Riaai-Nibwaai, ma te kaawa naba are mena iai Tiirom; ma aaba nako ake a katobibiaki iai—\n\n22 Ao e karaoi bwaai aikai ni kabane, ti ibukin kairaia te botanaomata aio nakon te tautaekanaki ma te tautoronaki. Ao taraia, ngaira n te tai aio ao ti kaakabwaka te angabwai nakon aia uea Reimwanaite, n te mwaiti ae iteran ara koon, ma ara bwaare, ma ara kai n amwarake nako, ao iteran naba buniia ara man ma ara tiibu; ao iteran naba ara bwai ni kabane ake e tangiri aia uea Reimwanaite bwa ngkana ti aki ao e na anai maiura.\n\n23 Ao ngkai, e koaua bwa e aki rangi ni kaangaanga uotakin aio? Ao tiaki naba moan te korakora karawawatakira aio? Ngkai, taraia, e na rangi ni korakora bukin tangira.\n\n24 Eng, I kangai nakoimi, e na korakora bukin tangira; bwa taraia, iraman mwaitia tarira aika a tia n tiringaki, ao akea bukin katinakoan raraaia, ao a riki aikai ni kabane ibukin te buakaka.\n\n25 Bwa ngke a aki bwaka te botanaomata aio n riaoan te tua ao te Uea e na bon aki karika te bwai ae moan te buakaka aio nakoia. Ma taraia, a bon aki kan ongo nakon ana taeka; ao e rikirake te itabaraara imarenaia, ao a bon kawawaea te raraa ae bati imarenaia.\n\n26 Ao a tia naba n tiringa ana burabeti te Uea; eng, ae te aomata ae e a tia n rineaki iroun te Atua are e tuangiia taekan aia buakaka, ma aia mwakuri aika bati n ribaki ao e taetae ni burabeti ibukin bwaai aika bati ake a na riki, eng, ma taekan naba rokon te Kristo.\n\n27 Ao ngke e tuangiia bwa Kristo bon te Atua, ae Tamaia bwaai ni kabane, ao n taku bwa e na riki n aiaron te aomata, are aiaron te banna are e a tia ni karikaki n aron te aomata ni moan karikan bwaai; ke n taekinna bwa e karikaki te aomata n aiaron te Atua, ao e na ruo te Atua nako buakoia natia aomata, ao n riki n iriko ao n raraa, ao e na maiu iaon te aonaba—\n\n28 Ao ngkai, a tiringnga ibukin ae e taekina aio; ao a mwaiti riki bwaai aika a karaoi are e karika iai ruon unin nanon te Atua iaoia. Mangaia ae antai ae miimi bwa bukin teraa ngkai a tautoronaki, ao a karawawataki ni bwaai aika a mwaiti?\n\n29 Bwa taraia, e taku ana taeka te Uea: N na bon aki buokiia au botanaomata n aia bong n riaon te tua; ma n N na kaobuakai kawaia bwa a na aki kakabwaiaki; ao aia mwakuri a na riki bwa bwaai ni kabwakabwaka imwaaia.\n\n30 Ao e kangai riki: Ngkana a unika te kammaira au botanaomata ao ae na reke irouia kunin te wiita mai nanon te ukeukenanti; ao a na nganga iai.\n\n31 Ao e kangai riki: Ngkana a unika te kammaira au botanaomata ao ae na reke irouia te ang mainiku, are mwiina te waekoa ni kamaunaki.\n\n32 Ao ngkai, taraia, e a tia ni koro bukin ana berita te Uea, ao e a tia n reke kaimi ao kam a karawawataki.\n\n33 Ma kam na rairaki nakon te Uea ma te nano ae koaua ma ni bwanin, ao kam na onimakinna, ao n toro irouna ma nanomi ni kabane, ao ngkana kam karaoa aio, ao e na kamaiungkami man te tautoronaki n aron ae boraoi ma ana babaire ma nanona.\n\n", "mosiah 8": "[center][font_size=26]Mwakoro 8[/font_size][/center]\n\n[i]E reireinia kaain Rimwaai Amon—E ongo taekan aia bwaatua Iaretaite aika uabwi ma aua—A kona rekootin ngkoa n rairaki irouia taan mamata—Akea te bwaintituaraoi ae korakora riki nakon te nakoa ni mamata. Uakaan ma 121 I.K.[/i]\n\n1 Ao e koro bukina bwa ngke e a tia te uea ae Rimwaai n taetae nakoia ana botanaomata, bwa e taekin bwaai aika a mwaiti nakoia ma tii tabeua aika I a tia ni koroi i nanon te boki aio, e taekin nakoia ana botanaomata bwaai ni kabane ake a kaineti ma tariia ake a maeka n aban Taraemera.\n\n2 Ao e tuatua bwa e na teirake Amon imatan te botanaomata, ao e na taekin nakoia bwaai ni kabane ake a tia n riki nakoia tariia man te tai are e mwananga iai Tinebi n nako man te aba arei ni karokoa te tai are e mwananga iai ngaia man te aba arei.\n\n3 Ao e taekin naba nakoia ana kabanea n taeka te uea are Beniamina ake e reiakin nakoia, ao e kabwarabwarai nanoia nakoia ana botanaomata te uea are Rimwaai, bwa a aonga ni maataata n nanon taeka ni kabane ake e taekin.\n\n4 Ao e koro bukina bwa ngke e a tia ni karaoa aio, ao e a kainaomata te botanaomata te uea are Rimwaai, ao e tuatua bwa a na bane n okiri mwengaia.\n\n5 Ao e koro bukina bwa e tuatua bwa a uotaki nakon Amon taian bwaatua aika kanoaia taian rongorongo ibukiia ana botanaomata man te tai are a kitana iai aban Taraemera, bwa e aonga ni wareki.\n\n6 Ngkai, ngke e a tia ni wareki taian rongorongo Amon, ao e a titirakinna te uea bwa e kona n raitaeka ke aki, ao e tuangnga Amon bwa e aki konaa.\n\n7 Ao e taku te uea nakoina: I nanon rawawatau ibukin korakaia au botanaomata, I tua bwa a na mwananga angaun ma teniman mai buakoia au botanaomata nakon te rereua, bwa aonga n roko i Taraemera, bwa ti aonga ni bubuti nakoia tarira bwa a na kamaiuira man te tautoronaki.\n\n8 Ao a bua i nanon te rereua i nanon te maan ae boong aika a mwaiti, ma a botumwaaka, ao e aki reke irouia aban Taraemera ma a manga oki nakon te aba aio, i mwin mwaamwanangaia n te aba ae bati te nei iai, ao ni kunea naba te aba ae on n riia aomata, ma maan, ao iai naba mwiin taian kateitei n aekakiia nako, ao n reke naba irouia te aba ae e a tia ni kaainaki irouia aomata ae titebo mwaitia ma mwaitia tibun Iteraera.\n\n9 Ao ni kakoauan bwaai ake a taekin ao a uoti bwaatua aika uabwi ma aua aika a bon on n te koroboki, ao a karaoaki man te koora.\n\n10 Ao taraia, a uota naba otangan te bwabwa, ae bubura, ao e karaoaki n te buraati ao te kaobwa, ao e tamaroa.\n\n11 Ao a uotii naba kabaang, a buakaka bwain tauaia, ao a rootaki n te raraa wiia; ao akea iaon te aba ae kona n rairananon te taetae ke te koroboki ake a mena iaon taian bwaatua. Mangaia ae I kangai nakoim: Ko kona n raitaeka?\n\n12 Ao I kangai riki nakoim: Iai ae ko ataia ae kona n raitaeka? Bwa I tangiria bwa e na rairaki te rongorongo aio nakon ara taetae; bwa tao e na kona n anganiira te atatai teutana nakoira taekan mwiia te botanaomata are e a tia ni kamaunaki, bwa a roko mai iaa rongorongo aikai; ke e na kona n anganiira te atatai n aron taekaia te botanaomata aio are e a tia ni kamaunaki; ao I rangi ni kan ataa taekan kamaunakia.\n\n13 Ao ngkai e kangai Amon nakoina: I kona n taekinna ma te aki nanokokoraki nakoim, O ngkoe ae te uea, bwa antai te aomata ae kona n rairi taian rekooti aikai; bwa iai bwaai aika e kona n taratara mai nanoia, ao n rairi taian rekooti ni kabane man taai ake ngkoa; ao bon te bwai n tituaraoi mai iroun te Atua. Ao a aranaki bwaai aikai bwa taian bwai n raitaeka, ao akea te aomata ae kona n taratara inanoia ma tii ngkana e a tia n tuangaki, bwa ngkana e karaoia ma akea kariaiakana ao e na mate. Ao te aomata are tuangaki bwa e na taratara inanoia, e aranaki bwa te tia mamata.\n\n14 Ao taraia, aia uea te botanaomata are e mena i aban Taraemera bon te aomata are e a tia n tuangaki bwa e na karaoi bwaai aikai, are e mena irouna te bwai n tituaraoi ae korakora aio mai iroun te Atua.\n\n15 Ao e taku te uea bwa e korakora riki te tia mamata nakon te burabeti.\n\n16 Ao e taku Amon bwa te tia mamata bon te tia kaotioti ao te burabeti naba; ao te kabanea ni kakawaki ni bwai n tituaraoi are e kona n reke iroun te aomata bon karekean mwaakan te Atua irouna, are bon akea ae kona n reke irouna; ma e kona n anganaki te mwaaka ae korakora aio mai iroun te Atua.\n\n17 Ma e kona te tia mamata n atai kanoan bwaai aika a tia n riki, ao bwaai naba aika a na riki, ao mai irouia are a na kaotiotaki iai bwaai, ke are a na kaotaki iai bwaai aika a raba, ao a na atai bwaai aika a karabaki, ao a na kaotaki bwaai ake a ataaki irouia, ao a na kaotaki bwaai riki tabeua irouia are a na bon aki ataaki ngke akea ngaia.\n\n18 Mangaia ae e a tia te Atua ni katea te kawai are e na kona iai te aomata ni karaoi kakai aika a korakora i nanon te onimaki; mangaia are e na riki bwa te kabwaia ae korakora nakoia raona n aomata.\n\n19 Ao ngkai, ngke e a tia Amon n taekin taian taeka aikai ao e a kimwareirei te uea, ao e anga ana kaitau nakon te Atua, ni kangai: I ataia ni koaua bwa e korakora te bwai ae raba i nanon bwaatua aikai, ao I ataia ni koaua bwa bwaai n raitaeka aikai, a tauraoi ibukin kaotan nanon bwaai aika a raba aikai ni kabane, nakoia natia aomata.\n\n20 O ai kamiimira ana mwakuri te Uea, ao ai korakorara taotaonakin nanona ibukiia ana botanaomata; eng, ao ai matakiira ma ni matoatoa reken te atatai irouia natiia aomata; bwa a aki kan ukoukora te wanawana, ke n tangiria bwa e na tautaekaniia!\n\n21 Eng, ai aroia taian tiibu aika a aki manana ake a birinako mai iroun te tia kaawakin tiibu, ao a maenako, ao a booaki nako, ao a kanaki irouia man ni kakang n te buakonikai.\n\n", "mosiah 9": "Ana Rongorongo Tinebi—Rongorongoia ana botanaomata, man te tai are a kitana iai aban Taraemera ni karokoa te tai are a kamaiuaki mai nanon baia Reimwanaite.\n\nKanoana mwakoro 9 ni karokoa 22.\n\n[center][font_size=26]Mwakoro 9[/font_size][/center]\n\n[i]E kairiia te koraki teuana Tinebi mai aon Taraemera bwa a na maeka n aban Riaai-Nibwaai—E kariaia aia uea Reimwanaite bwa a na tekateka n te aba arei—Iai te buaka imarenaia Reimwanaite ma ana botanaomata Tinebi. Uakaan ma 200–187 I.K.[/i]\n\n1 Ngai, Tinebi, are I a tia n reireinaki aron nako aia taetae Nibwaite, ao iai naba au atatai n aron rabakaun aban Nibwaai, ao man aban rikiia naba ara bakatibu, ao I a tia naba ni kanakoaki bwa N na tutuo i buakoia Reimwanaite bwa I aonga n tuoi aia taanga ni buaka, bwa aonga ara taanga n roko ao n tiringiia—ma ngke I noora te raoiroi are e mena irouia ao I aki tangiria bwa a na tiringaki.\n\n2 Mangaia ae I kairoroia tariu i nanon te rereua bwa I tangira ara tia tautaeka bwa e na karekea te rau ma ngaiia; ma ngkai te aomata ae matoatoa ma ni kan tiriaomata ngaia ao e tua bwa N na tiringaki; ma I mauri n tiringakiia aika a mwaiti riki; bwa e un te karo ma te karo, ao te tari ma te tari, ni karokoa ae a mate angiia kaain ara taanga i nanon te rereua; ao ti a oki, ngaira ake ti aki mate, nakon aban Taraemera, ao ti a kaongora taekaia nakoia buuia ma natiia.\n\n3 Ao ibukin nanou n ingarake ni kani bwaina abaia ara bakatibu, ao I a botiia ni kabane ake a kani mwananga ni bwaina te aba, ao ti a manga waaki riki nako nanon te rereua iaon kawaira nakon te aba; ma ti taonaki n te rongo ma kaangaanga aika a rawata; bwa ti waeremwe n uringa te Uea are Atuara.\n\n4 Ma e ngae n anne ao i mwin boong aika a mwaiti ni mwananga i nanon te rereua ao ti a katei umwara n te tabo are a mate iai tarira, are e kaan ma abaia ara bakatibu.\n\n5 Ao e koro bukina bwa I manga mwananga naba ma mwaane aika aman nakon te kaawa, ni kawara te uea, bwa I aonga n ataa nanon te uea, bwa I aonga ni maeka ma au botanaomata iaon te aba anne i nanon te rau.\n\n6 Ao I mwananga nakon te uea, ao e karaoa te berita ae tabu nakoiu bwa I kona ni maeka i aban Riaai-Nibwaai, ao i aban naba Tiirom.\n\n7 Ao e tua naba bwa a na kitana te aba ana botanaomata, ao ngai ma au botanaomata ti na nako ni maekanna.\n\n8 Ao ti a moana ara kateitei, ni karaoi oon te kaawa, eng, aika oon te kaawa ae Riaai-Nibwaai, ao te kaawa ae Tiirom.\n\n9 Ao ti moana unikakin tanona, eng, n aeka ni koraa nako, aika koraan te koon, te wiita, te bwaare, ma taian niati, ma taian tiiam, ma koraan aeka n aroka aika a kariki uaa n aroia nako; ao a mwaiti ara kariki ma n rikirake arora iaon te aba.\n\n10 Ma bon iai te nano ni kamwamwane ma n aonikai are e karaoia te uea are Reimwan, are e kariaia iai tikuia au botanaomata n riki n tautoronaki, ngke kariaia bwa ti na kabongana te aba.\n\n11 Mangaia are koro bukina bwa i mwin maekara iaon te aba arei i nanon te maan ae tebwi ma uoua te ririki ao e moanna ni kakumekume te uea are Reimwan, n tabeaianga n rikiraken korakoraia au botanaomata iaon te aba, are anaaki kona iai ni konaia ma ni kabaeiia i aan te tautoronaki.\n\n12 Bon te botanaomata ngaiia aika moan te taningaroti ma n tataromauria anti; mangaia are a tangiria ni kan tautoronira, bwa aonga ni maiu raoi ni mwin ara mwakuri; eng, bwa aonga ni kabuabekaia n taian tiibu ake i nanon ara tawaana.\n\n13 Mangaia ae koro bukina bwa e moana ana mwakuri te uea ae Reimwan ni kamangaoi nanoia ana botanaomata bwa aonga n itabaraara ma au botanaomata; mangaia ae a moanaki taian buaka ma itabaraara iaon te aba.\n\n14 Bwa n te katebwi ma teniua n ririki n au tai n tautaeka iaon aban Nibwaai, ao i maiaki i aban Tiirom, ngke a tabe au botanaomata ni kamoia ma ni kamwarakeia aia tiibu, ao n uniki abaia, ao a mwaiti Reimwanaite ake a ekinakoia ma n tiringiia, ao a uoti nako aia tiibu, ma manin aia tawaana.\n\n15 Eng, ao e koro bukina bwa a birinako, ao ngaia ni kabane ake a aki reke, ake a roko n ana kaawa Nibwaai, a bubutiai bwa N na kamanoia.\n\n16 Ao e koro bukina bwa I anganiia reken baia aika taian katebe, ma kanoan katebe, ma kabaang, ma biiti, ma taian ambo, ma taian bana, ma bwaai ni buaka n aekaia nako ake ti kona ni karaoi, ao I a mwananga ma au botanaomata ni kaaitaraia Reimwanaite n te buaka.\n\n17 Eng, ti mwananga nakon te buaka ni kaaitaraia Reimwanaite ni korakoran te Uea; bwa I a tia ni ikotaki ma au botanaomata n tang nakon te Uea bwa e na kamaiuira mai nanon baia ara kairiribai, bwa ti uringa raoi aron kamaiuaia ara bakatibu.\n\n18 Ao e ongo tangira te Atua ao e kaekai ara tataro; ao ti mwananga i nanon korakorana ni kaaitaraia Reimwanaite, ao i nanon te tairiki ao te ngaina ae ti teuana ao ti tiringiia aia mwaiti ae teniua te ngaa abwi ma teniua; ao ti rimwia n tiringiia e ngae ngke ti a tia ni kakioia nako mai aon abara.\n\n19 Ao ngai, ae rabwatau aio, I ibuobuoki ma oin baiu, n tauniia aia mate. Ao n taraia, ma te nanokawaki ao te bwaebwaeti, uabubua itingaun ma ruaman mai buakoia tarira ake a tiringaki.\n\n", "mosiah 10": "[center][font_size=26]Mwakoro 10[/font_size][/center]\n\n[i]E mate te uea ae Reimwan—A maiubuaka ma ni kakamaku ana botanaomata ao a kakoauai nakoa n ibonga ae kewe—A tokanikai Tinebi ma ana botanaomata iaoia. Uakaan ma 187–160 I.K.[/i]\n\n1 Ao e koro bukina bwa ti a manga waaki riki ni katea ueara ao ti a manga waaki riki ni maeka iaon te aba i nanon te rau. Ao I tuatua bwa a na riai n iai bwaai ni buaka n aekaia nako, bwa e aonga n ae iai au bwai ni buaka ibukiia au botanaomata n taai ake a na manga roko iai Reimwanaite ni buaka ma au botanaomata.\n\n2 Ao I kateia taan taratara ni kabuta te aba, bwa aonga n aki manga ekinakoira Reimwanaite n akea ara atatai ao n tiringiira; ao I a kona iai ni kawakinia au botanaomata ma au tiibu, ao n taurabwaia bwa a na aki reke i nanon baia ara kairiribai.\n\n3 Ao e koro bukina bwa ti tekateka iaon abaia ara bakatibu i nanon ririki aika a mwaiti, eng, i nanon te maan ae uabwi ma uoua te ririki.\n\n4 Ao I tuatua bwa mwaane a na unika te aba, ao a na uniki aekan wiita nako ma kai n amwarake nako.\n\n5 Ao I tuatua bwa aine a na taobinoka, a na kakamwakuri, ao a na mwammwakuri, ao a na karaoi aekan karai nako, eng, ao kunnikai n aekaia nako, bwa ti aonga ni karabanira; ao e rikirake kaubwaira iaon te aba—ao ti a teimatoa i nanon te rau iaon te aba i nanon te maan ae uabwi ma uoua te ririki.\n\n6 Ao e koro bukina bwa e mate te uea ae Reimwan, ao e onea mwiina n uea natina te mwaane. Ao e a kamangaoi nanoia ana botanaomata bwa a na teirake ni kaaitaraia au botanaomata; mangaia are a katauraoia ibukin te buaka, ao a mwananga bwa a na buakaniia au botanaomata.\n\n7 Ma I a tia ni kanakoia au tia tuatua ni kabuta aon Tiemron, bwa I aonga n ongo taekan aia kakatauraoi, bwa I aonga n tauraoi ni kaaitaraia, bwa aonga n aki ekinakoia au botanaomata man tiringia.\n\n8 Ao e koro bukina bwa a waerake i meangin te aba ae Tiirom, ma aia taanga aika a korakora, mwaane ma aia kai ni katebe, ma kanoan aia kai ni katebe, ma aia kabaang, ma aia biti, ma aia atiibu, ma aia bana; ao a iman atuuia n te aro are bon akea naba te ira iaoia; ao a karabaniia n te kawaerake ae kunin te man ae toka i koreaia.\n\n9 Ao e koro bukina bwa I tuatua bwa a na nako aine ma ataei bwa a na karabaia n te rereua; ao I tuatua naba bwa a na uoti bwai ni buaka au unimwaane ake a kona, ao au ataeinimwaane naba ake a kona ni uota te bwai ni buaka, bwa a na botaki ni kabane bwa ti na nako ni kaaitaraia Reimwanaite; ao I karinania, n aron are nako man aia ririki.\n\n10 Ao e koro bukina bwa ti buaka ma Reimwanaite; ao ngai, eng ngai, i nanon karau, ao I a teirake naba ni buaka ni kaaitaraia Reimwanaite. Ao e koro bukina bwa ti mwananga nakon te buaka ni korakoran te Uea.\n\n11 Ngkai, a aki ataa taekan te Uea Reimwanaite, ke korakoran te Uea, mangaia ae a tii katan i aan oin korakoraia. Ma bon aomata ngaia aika a korakora, n aron korakoran te aomata.\n\n12 A maiubuaka ma ni kakamaku, ao ni kan tiriaomata te botanaomata aio, ni kakoauai aroaroia aia bakatibu, ae aio—A kakoaua bwa a kaeakinako mai aon Ierutarem ibukin aia bure aia bakatibu, ao e aki tau aroia tariia nakoia i nanon te rereua, ao e a aki tau naba aroia nakoia ngke a borau i nanon marawa;\n\n13 Ao riki, e aki tau naba te aroaro nakoia ngke a mena iaon te moan aba are a tekateka iai, i mwin borauia i nanon marawa, ao a riki bwaai aikai ngkai e kakaonimaki riki teuare Nibwaai ni kaawakin ana tua te Uea—ma ngaia are e tangiraki riki iroun te Uea, bwa e ongo te Uea ana tataro ao e kaekai, ao e kaira aron aia mwaamwananga i nanon te rereua.\n\n14 Ao a un irouna tarina ngkai a aki atai ana mwakuri te Uea; ao a bon un naba irouna i nanon marawa ngkai a kamatoai nanoia ni kaitaraa te Uea.\n\n15 Ao riki, a un irouna ngke a roko iaon te aba ni berita, bwa a taku bwa e tia n anaa aia tautaeka te botanaomata mai nanon baia; ao a kataia n tiringnga.\n\n16 Ao riki, a un irouna ngke e mwananga nakon te rereua n aron are e tua te Uea nakoina, ao e uota taian rongorongo ake a koreaki iaon bwaatua aika buraati, bwa a taku bwa e iraei.\n\n17 Mangaia are a tia n reireiniia natiia bwa a na riribaiia, ao a na riai n tiringiia, ao a na iraa ao anai aia bwai n te matoa mai irouia, ao ni karaoa arei bwa aonga ni kamaunaia; mangaia are akea tokin aia kairiribai inanoia ibukiia natin Nibwaai.\n\n18 Bon ibukin aio are te uea are Reimwan, n arona ni kamwamwane, ni mwantiaka, ma ana berita ni koaua, are e a kamwaneai iai, ao are I a kairiia iai au botanaomata nakon te aba aio, bwa a aonga ni kona n tiringiia; eng, ao ti a tia n rinanon te kaangaanga aio i nanon ririki aika a mwaiti.\n\n19 Ao ngkai, ngai Tinebi, ngke I a tia n taekin bwaai aikai ni kabane nakoia au botanaomata aika a kaineti ma Reimwanaite, ao I a kaungai nanoia bwa a na kaea te buaka ma korakoraia ni kabane, ao ni katuka aia onimaki iroun te Uea; mangaia are ti a otinako ni kaaitaraiia.\n\n20 Ao e koro bukina bwa ti a manga kaeia nako riki mai abara; ao a mwaiti mai buakoia ake ti tiringiia, n te aro are ti aki kona ni wareki mwaitiia.\n\n21 Ao e koro bukina bwa ti okira oin abara, ao a manga moana naba n taratarai aia nanai, ma unikakin aontano au botanaomata.\n\n22 Ao ngkai, ngkai I a bon kara, I a anga ueau nakon natiu te mwaane temanna; mangaia ae I a katoka au koroboki. Ao ke e na kakabwaiaia au botanaomata te Uea. Amen.\n\n", "mosiah 11": "[center][font_size=26]Mwakoro 11[/font_size][/center]\n\n[i]E tautaeka i nanon te buakaka te uea ae Noa—E kimwareirei nanona n te maiu n akiako ma buuna ao ana kinano aika a mwaiti—E taetae ni burabeti Abinataai bwa a na tautoronaki ana botanaomata—E kataia te uea ae Noa n anaa maiuna. Uakaan ma 160–150 I.K.[/i]\n\n1 Ao ngkai e koro bukina bwa e anga ueana Tinebi nakon Noa, ae natina te mwaane temanna; mangaia ae e a onea mwiina Noa n tautaeka; ao e aki katotonga maiun tamana.\n\n2 Bwa taraia, e aki kaawakin ana tua te Atua, ma e rimwin kukurein oin nanona. Ao a mwaiti buuna ma ana kinano. Ao e kariaia bwa a na karaoa te bure ana botanaomata, ao ni karaoi bwaai aika a ribaki imatan te Uea. Eng, ao a karaoi mwakuri ni kabekaau ma mwakuri riki aika bubuaka n aroia nako.\n\n3 Ao e bairea te angabwai nakon teuana kanimamwakoron aia bwai, kanimamwakoron aia koora ma aia tirewa, kanimamwakoron tibi, ma aia kaobwa, ma aia buraati ma aia biti; ao kanimamwakoron aia tiibu; ao kanimamwakoron naba aia wiita.\n\n4 Ao e anai bwaai aikai ni kabane ibukin maiuna, ma buuna ao ana kinano; ma ana ibonga, ma buuia ao aia kinano; mangaia ae e a bon bita aron butin ueana.\n\n5 E kakerikakiia ibonga ni kabane ake a katabuaki iroun tamana, ao e katabuia aika a boou, aika moan te kamoamoa ma ni kan tiroaki, bwa a na onea mwiia.\n\n6 Eng, mangaia are a kamaiuaki n taningarotia, ao n taromauria anti, ao n aia mwakuri ni kabekaau, ma n taian angabwai ake kamatoai te uea ae Noa nakoia ana botanaomata; mangaia are a bekumwaaka te botanaomata ibukin kateimatoan te bure.\n\n7 Eng, a taromauria naba anti, ngkai a keweaki n taeka aika akea nanoia ma ni kababa ake e taekin te uea ma ana ibonga; bwa a bon taetae ni kababa nakoia.\n\n8 Ao e koro bukina bwa e katei kateitei aika moan te bubura te uea ae Noa; ao e katamaroai ni bwai ni katamaroa aika rangi n tamaroa karaoaia man te kai, ao man bwaai aika kakawaki, man te koora, ao te tirewa, ao man te biti, ao man te buraati, ao man te tibi, ao man te kaobwa;\n\n9 E a katea naba te bareti ae moan te mwawawa nanona bon ibukina, ao te kaintoka n uea i nanona, are karaoaki man te kai ae moan te tamaroa ao e katikiraoaki n te koora ao te tirewa ao bwaai riki tabeua aika kakawaki.\n\n10 Ao e tuatua naba nakoia ana tia mwakuri bwa a na karaoi bwaai aika a tamaroa i nanon oon te tembora aika karaoaki man te kai, ao te kaobwa, ao te buraati.\n\n11 Ao e katikiraoi n te koora kaintekateka ake a kaokoroaki ibukiia ibonga aika a rietata, aika a ririeta riki nakon kaintekateka ake tabeua; e katamaroai ni koora ao e tua bwa e na kateaki te kai ni kabwarabwara i mataia, bwa aonga n nangoi rabwataia ma baia iaona ngkana a taekin taeka aika a kewe man akea nanoia nakoia ana botanaomata.\n\n12 Ao e koro bukina bwa e katea te taua i rarikin te tembora; eng, te taua ae moan te rietata, ae koro rietana are ngkana e tei i taubukina ao e kona n noora aon Tiirom mai iai, ao aon naba Tiemron, aika a maeka iai Reimwanaite; ao e kona naba n noori aaba nako ake a katobibia.\n\n13 Ao e koro bukina bwa e tua bwa a na kateaki kateitei aika a mwaiti iaon Tiirom; ao e tua bwa e na kateaki te taua ae rietata iaon te tabuki ae e mena i meangin Tiirom, are e a tia n riki ngkoa bwa te tabo ni kamanomano ibukiia natin Nibwaai n te tai are a birinako iai man te aba; ao e karaoi bwaai aikai man te kaubwai are e reke man taian angabwai ake e katei nakoia ana botanaomata.\n\n14 Ao e koro bukina bwa e maamate nanona riki ni kaubwaina, ao e babane ana tai ni maiuakina te bure ma buuna ma ana kinano aika a mwaiti; ao ai te arona naba ma ana ibonga aika a kabanea aia tai irouia kabekaau.\n\n15 Ao e koro bukina bwa e uniki taian nne ni kurebe aika a mwaiti iaon te aba; ao e katei taabo ni karao wain, ao e karaoi wain aika a mwaiti; ao e a riki bwa te tia koro ni mooi wain ae koro, ai uana naba ma ana botanaomata.\n\n16 Ao e koro bukina bwa a ekinakoaki ana botanaomata irouia Reimwanaite, n te mwaiti ae e karako, ao a tiringia i nanon aia tawaana, ngke a tabe n tararuaia aia nanai.\n\n17 Ao e kanakoia ana tautia te uea ae Noa ni kabuta ueana bwa a na tukia; ma e aki tau te mwaiti are e kanakoia, ao Reimwanaite a ekianako ao a tiringiia, ao a kairianako aia nanai mai abaia; ao Reimwanaite a moana tiringakia, ao ni kamwakura aia kairiribai i aoia.\n\n18 Ao e koro bukina bwa e kanakoia ana taanga te uea ae Noa bwa a na kaaitaraia, ao a kakioia nako, ke a kaeia i nanon te tai ae kimototo; mangaia ae a oki ma te kimwareirei ni bwaai ake a reke irouia man te buaka.\n\n19 Ao ngkai, ibukin te tokanikai ae korakora aio ao a onrake nanoia n te kamoamoa n te kan tiroaki; ao a kamoamoa aron korakoraia, n taekinna bwa a kona ti nimangaun mai buakoia ni kaaitaraia ngaa ma ngaa tautia aika Reimwanaite; ao e a waaki nako aia kamoamoa, ao a kukurei nanoia n te raraa, ma katinakoan raraaia tariia, ao e riki aio ibukin buakakan aia uea ma buakakaia aia ibonga.\n\n20 Ao e koro bukina bwa iai te mwaane temanna i buakoia ae arana bon Abinataai; ao e tei i buakoia, ao e a moana ana taetae ni burabeti, ni kangai: Taraia, e taku ana taeka te Uea, ao e a tia n tuatua nakoiu, ni kangai, Ko na nako, ao ko na taetae nakoia te botanaomata aio, bwa e kangai te Uea—e na reke kaia te botanaomata aio, bwa I a tia n noori aia mwakuri aika a ribaki, ma aia buakaka, ma aia mwakuri ni kabekaau; ao ngkana a aki rairinanoia ao N na karokoa uniu irouia.\n\n21 Ao ngkana a aki rairinanoia n okira te Uea ae Atuaia, ao taraia, N na kawenea taekaia nako nanon baia aia kairiribai; eng, ao a na reke i aan te tautoronaki; ao a na karawawataki i aan baia aia kairiribai.\n\n22 Ao e na koro bukina bwa a na ataia ae ngai bon te Uea ae Atuaia, ao te Atua ae I bakantang ngai, ae I katuaeia au botanaomata n aia bure.\n\n23 Ao e na koro bukina bwa ngkana a aki rairinanoia te botanaomata aio nakon te Uea ae Atuaia, ao a na reke i aan te tautoronaki; ao akea ae e na kamaiuia, ma bon ti te Uea ae te Atua ae Moan te Mwaaka.\n\n24 Eng, ao e na koro bukina bwa ngkana a tang nakoiu ao N na waeremwe n ongo tangiia; eng, ao N na kariaia bwa a na konaki irouia aia kairiribai.\n\n25 Ma ngkana a aki rairinanoia ma te nanorinano ao te nano ni koaua, ao ni kakorakoraia n tataro nakon te Uea ae Atuaia, ao N na bon aki ongo aia tataro, ke ni kamaiuia man rawawataia; ao aikai ake e taekin te Uea, ao ake e a tia n tua bwa N na taekin.\n\n26 Ngkai e a koro bukina bwa ngke e a tia Abinataai n taekin taeka aikai nakoia ao a un irouna, ao a kataia n anaa maiuna; ma e kamaiua te Uea mai nanon baia.\n\n27 Ao ngke e a tia n ongo te uea ae Noa taian taeka ake taekin Abinataai nakoia ana botanaomata, ao e a un naba; ao e taku: Antai Abinataai, are e na kona ni motika taekau ma taekaia au botanaomata, ke antai te Uea, are e na kona ni karuoa te rawawata ae moan te korakora nakoia au botanaomata?\n\n28 I tua nakoimi bwa kam na uota Abinataai n nakomai, bwa N na tiringnga, bwa e atong bwaai aikai bwa e aonga ni karika te mangaongao ao te un imarenaia au botanaomata, ao ni karika te itabaraara imarenau ma au botanaomata; mangaia ae N na tiringnga.\n\n29 Ao a kamatakiaki mataia te botanaomata; mangaia are a kamatoai nanoia ni kaaitarai ana taeka Abinataai, ao a moanna man te tai arei n uaa rekena. Ao e kamatoa nanona te uea are Noa ni kaitaraa ana taeka te Uea, ao e aki rairananona man ana mwakuri aika a buakaka.\n\n", "mosiah 12": "[center][font_size=26]Mwakoro 12[/font_size][/center]\n\n[i]E karinaki Abinataai n te umwa ni kaikain ibukin ana taeka ni burabeti are a na kamaunaki te botanaomata ao e na mate te uea ae Noa—A taekin kanoan koroboki aika tabu taian ibonga ni kewe ao ni kewe ni kawakin ana tua Mote—E waaki Abinataai n reireinia taekan Tua ake Tebwina. Uakaan ma 148 I.K.[/i]\n\n1 Ao e koro bukina bwa i mwin uoua te ririki ao e a kaoti Abinataai i buakoia ni karaba, ao a aki kinaa, ao e a wakina ana taetae ni burabeti i buakoia ni kangai: Bwa e a tia te Uea n tua nakoiu ni kangai—Abinataai, nako taetae ni burabeti nakoia au botanaomata aikai, bwa a kamatoai nanoia ni kaaitarai au taeka; a tuai n rairinanoia man aia mwakuri aika a buakaka; mangaia ae N na katuaeia n uniu, eng, N na katuaeia n uniu, N uniu ae moan te korakora n aia bure ma aia mwakuri aika a ribaki.\n\n2 Eng, e na reke kain te roro aio! Ao e taku te Uea nakoiu: Arora nako baim ao taetae ni burabeti ni kangai: e taku te Uea, e na koro bukina bwa te roro aio, ibukin aia buakaka, ao a na reke i aan te tautoronaki, ao e na matoa oreakia; eng, ao a na kaeaki nako irouia aomata, ao a na tiringaki; ao a na kanaki irikoia irouia man ni kaakang mai eta, ma kamea, eng, ao ma man ni kaakang.\n\n3 Ao e na koro bukina bwa e na kabotauaki maiun te uea ae Noa ma te kunnikai are karenakoaki nako nanon te ai; bwa e na riai n ataia ae ngai te Uea.\n\n4 Ao e na koro bukina bwa N na karekei kaia au botanaomata n te rekenikai ae korakora, eng, n te rongo ao aoraki aika kamamate; ao N na taraia bwa a na tangiroaa n te bong ae bwanin.\n\n5 Eng, N na taraia bwa a na katokaki rawawata iaon nukaia; ao a na kamwakuraki n ai aroia aati aika a burababa.\n\n6 Ao e na koro bukina bwa N na kabwaka te karau te atibu iaoia, ao a na kammarakaki iai; ao a na namakina naba korakoran te ang mainiku; ao a na taonaki abaia ni maan aika uarereke, ao a na kang arokaia.\n\n7 Ao a na taonaki n te aoraki ae moan te kamamate—ao N na karaoi bwaai aikai ni kabane ibukin aia buakaka ma aia mwakuri aika a ribaki.\n\n8 Ao e na koro bukina bwa ngkana a aki rairinanoia ao N na bon tiringia ni kabane mai aon te aonaba; ma e na iai te rekooti are a na katikua imwiia, ao N na kawakinna ibukiia tautaeka tabeua ake a na manga bwaina te aba; eng, N na karaoa aio bwa I aonga ni kaongoia kaain tautaeka aika ana roko, taekan aia mwakuri te botanaomata aio aika a ribaki. Ao a mwaiti riki bwaai aika e taetae ni burabetin Abinataai nakoia te botanaomata aio.\n\n9 Ao e koro bukina bwa a un irouna; ao a anaia ao a uotia nako ni kabaea imatan te uea, ao a kangai nakon te uea: Taraia, ti a uota mai te mwaane nako matam are e a tia n taetae ni burabetin bwaai aika a buakaka ni kaineti ma am botanaomata, ao n taku bwa e na tiringia te Atua.\n\n10 Ao e taetae ni burabetin naba bwai aika a buakaka ni kaineti ma maium, ao e taku bwa e na kabootauaki maium ma te kunnikai are karenakoaki i nanon uran te nne ni kanai ai.\n\n11 Ao riki, e taku bwa titebo ngkoe ma te uteute ae mwauu, ae uteuten te tawaana ae mwauu, are e toubekaki irouia maan ao e matiratira i aan waeia.\n\n12 Ao riki, e taku bwa titebo ngkoe ma ueen te kateketeke, are ngkana e roko n taina ao e kare te ang, ao a na ubaranako mai aon te aba. Ao e bukinna bwa e taekin bwaai aikai te Uea. Ao e taku bwa a na bane ni koro bukin bwai aikai ma a na aki ngkana ko rairananom, ao aio ibukin am buakaka.\n\n13 Ao ngkai O te uea, tera te bwai ae moan te buakaka ae ko a tia ni karaoia, ke bure raa aika moan te korakora ae a tia ni karaoia am botanaomata, are e na karekei iai kaira te Atua, ao ni motikaki taekara iroun te aomata aio?\n\n14 Ao ngkai, O te uea, taraia, akea te bwai ae ti bure iai, ao ngkoe, O te uea, ko tuai ni bure; mangaia are e a tia te aomata aio ni kewe n taekam, ao akea nanon ana taetae ni burabeti.\n\n15 Ao taraia, ti korakora, ao ti na aki reke i aan te tautoronaki, ke ni kairakinako bwa taenikai irouia ara kairiribai; eng, ao ko a tia ni kakabwaiaki iaon te aba, ao ko na kakabwaiaki naba.\n\n16 Taraia, aio te aomata anne, ti kawenea i nanon baim; ko kona ni karaoa are ko taku bwa e kukurei iai nanom nakoina.\n\n17 Ao e koro bukina bwa e tua te uea are Noa bwa e na karinaki Abinataai i nanon te umwa ni kaikain; ao e tua bwa ana bane ni botaki taian ibonga bwa e na tewea ana kauntira mangaia bwa a na bairea iai taekana.\n\n18 Ao e koro bukina bwa a taku nakon te uea: Kairia mai bwa ti na titirakinna; ao e tua te uea bwa e na kairaki nako mataia.\n\n19 Ao a moana titirakinana, bwa a na kataia ni kamangaoi ana taeka, bwa e aonga n reke aia anga ni karekea iai n te bure; ma e bane n eti ana kaeka, ao e kaekai aia titiraki ni kabane, eng, ao a rangi ni kubanako; bwa a bane ni boo aia titiraki ni kabane irouna, ao e kain wiia ni bwaai ake a titirakinna.\n\n20 Ao e koro bukina bwa e titiraki temanna nakoina ni kangai: Teraa ae ko kananonaa ngke ko taekin taeka aika a tia ni koreaki, ake a tia n reiakinaki irouia ara bakatibu, ni kangai:\n\n21 Ai tamaroara i aon maunga waen teuare e uouoti rongorongo aika raraoi; are e tataekina te rau; are e uouoti rongorongo aika raraoi; are e tataekina te kamaiuaki; are e kangai nakon Tion, E tautaeka Atuami;\n\n22 A na tabeki bwanaia am tia taratara; ao ma te bwanaa ae e botaki a na anene; bwa a na noori ma oin mataia ngkana e a manga kaoka Tion te Uea;\n\n23 Kam na kimwareirei; ni botaki n anene Ierutarem ae e aki bongana; bwa e a tia te Uea ni kabebeteia ana botanaomata, e a tia ni kabomwi ibukin Ierutarem;\n\n24 E a tia te Uea ni kaota baina ae tabu nako mataia aaba aika a mwaiti, ao e koaua bwa a na bane n noora ana kamaiu Atuara.\n\n25 Ao e taku Abinataai nakoia: Ngkami ibonga, aika a baka n reireinia te botanaomata aio, aongkoa kam ataa te taetae n tamnein te taetae ni burabeti, ma kam tangiria bwa N na kaoti nanon bwaai aikai?\n\n26 I kangai nakoimi, a na reke kaimi ngkai kam bureburei kawain te Uea! Bwa ngkana kam oota n nanon bwaai aikai ao kam tuai n reiakin; mangaia are kam a tia ni bureburei kawain te Uea.\n\n27 Kam tuai n anga nanomi bwa kam na kaotaaki; mangaia ae kam tuai ni wanawana. Mangaia ae teraa aika kam a tia n reireinia te botanaomata aio?\n\n28 Ao a taku: Ti reiakina ana tua Mote.\n\n29 Ao e manga taku riki nakoia: Ngkana kam reiakina ana tua Mote, bukin teraa ngkai kam aki kaawakin? Bukin teraa ngkai kam katikui ami iango i aon taian kaubwai? Bukin tera ngkai kam karaoi mwakuri ni kabekaau ao ni kabanea korakorami ma kabekaau, eng, ao ni kariaia te botanaomata aio bwa a na karaoa te bure, ao e a tia te Uea ni kanakoai bwa N na taetae ni burabeti ni kaitara ma te botanaomata aio, eng, te buakaka ae korakora ni kaitara te botanaomata aio?\n\n30 Kam aki ataia ae I taekina te koaua? Eng, kam ataia ae I taekina te koaua; ao kam riai n ruru imatan te Atua.\n\n31 Ao e na koro bukina bwa kam na tiringaki ibukin ami bure, bwa kam a tia n taku bwa kam kabongana ana tua Mote. Ao teraa kanoan ana tua Mote ae kam ataia? E koaua bwa e na reke te kamaiuaki man ana tua Mote? Tera ami kaeka?\n\n32 Ao a kaeka n taekinna bwa e reke te kamaiuaki man ana tua Mote.\n\n33 Ma e taku Abinataai nakoia: I ataia bwa ngkana kam kaawakin ana tua te Atua ao kam na kamaiuaki; eng, ngkana kam kaawakin taian tua ake e a tia te Uea n angan Mote n te maunga are Tinai, ni kangai:\n\n34 Ngai te Uea ae Atuam, are I a tia ni kairingkami n otinako mai Aikubita, ni kitana te tabo are kam tautoronaki iai.\n\n35 Ko na tai atuana te Atua temanna irarikiu.\n\n36 Ko na tai karaoa am bwai te boua ae kaaraki, ae katotongan te bwai teuana i karawa i eta, ke bwaai ake iaon te aonaba inano.\n\n37 Ngkai e taku Abinataai nakoia, Kam a tia ni karaoi bwaai aikai ni kabane? I kangai nakoimi, Tiaki, kam bon tuai. Ao kam a tia n reireinia te botanaomata aio bwa a na karaoi bwaai aikai ni kabane? I kangai nakoimi, tiaki, kam bon tuai.\n\n", "mosiah 13": "[center][font_size=26]Mwakoro 13[/font_size][/center]\n\n[i]E otangaki Abinataai n te mwaaka ae mimitong—E reiakin Tua ake Tebwina—E aki reke te kamaiuaki n ti ana tua Mote n ti ngaia—Bon te Atua are e karaoa te mwakuri ni kamaiu ao e na kaboia Ana botanaomata. Uakaan ma 148 I.K.[/i]\n\n1 Ao ngkai, ngke e a tia te uea n ongo taeka aikai, e kangai nakoia ana ibonga: uota nako te aomata aio, ao tiringnga; bwa teraa ae ti na kona ni karaoia nakoina, ngkai e baba.\n\n2 Ao a teirake bwa a na kataia n taua; ma e kaaitaraia, ao e taku nakoia:\n\n3 Kam na aki ringai, bwa e na katuaeingkami te Atua ngkana kam katokai baimi iaou, bwa I tuai ni karokoa te rongorongo are kanakomaiai te Uea bwa N na taekinna; ke n tuangkami bwaai ake kam bubuti bwa N na taekin; mangaia ae e aki kona ni kariaia te Atua bwa N na tiringaki n te tai aio.\n\n4 Bwa N na riai ni kakoroi bukin taian tua ake e a tia n anganai te Atua; ao ngkai I a tia n taekina te koaua ao kam a un irou. Ao riki, ngkai I a tia n taekina ana taeka te Atua ao kam motika taekau bwa I baba.\n\n5 Ao e koro bukina bwa ngke e tia Abinataai n taekin taeka aikai ao a aikoa katokai baia ana botanaomata te uea are Noa iaona, bwa e mena irouna Tamnein te Uea; ao e oota ubuna n te raneanea, n aron are ngkoa iroun Mote n te maunga are Tinai, ngke e taetae ma te Uea.\n\n6 Ao e taetae ma te mwaaka ao te kariaiakaki mai iroun te Atua; ao e reita nako ana taeka ni kangai:\n\n7 Kam nooria bwa bon akea mwaakami n tiringai, mangaia ae N na kabanea au rongorongo. Eng, ao I kaantaninga bwa a na teke iai nanomi kioina ngkai I tuangkami taian koaua n aron ami bure.\n\n8 Eng, ao kam na onrake n te kubanako ma te mimi, ao n te un n au taeka.\n\n9 Man tokin au rongorongo; ao e aki kakawaki bwa I nakea, ke tao ngkana I kamaiuaki.\n\n10 Ma I kona n tuangkami aio, te bwai are kam karaoia nakoiu, i mwin aio, e na riki bwa kanikinaean bwaai aika a na roko.\n\n11 Ao ngkai N na wareki nikiran ana tua te Atua, bwa I katautaua bwa a tuai matenano inanomi; I katautaua bwa kam a tia ni kamatenanoa ao n reiakina te buakaka ni mwaitin bongin maiumi.\n\n12 Ao ngkai, kam na uringa are I taekinna nakoimi: Ko na tai karaoa am bwai te boua ae kaaraki, ke katotongan te bwai teuana i karawa i eta, ao ae i nanon te aonaba inano, ao are i nanon te ran i aan te aba.\n\n13 Ao riki: Ko na tai bobaraaki imataia, ke n toro irouia; bwa ngai te Uea ae Atuam bon te Atua ae tauaninne, ao N ana aia bure taama irouia natia, ao nakon te kateniua ao te kaaua n rooro mai irouia ake a ribaai.\n\n14 Ao N na kaota te nanoanga nakoia ngaa ma ngaa ake a tangirai ao a kaawakin au tua.\n\n15 Ko na tai atonga aran te Uea ae Atuam ni bakanrereia; bwa e na bon aki kaakea ana bure te Uea te aomata are atonga arana ni bakanrereia.\n\n16 Uringa te bong ae te Tabati, n tabuia.\n\n17 Onoua am bong ni beku, ao ni karaoi am mwakuri ni kabane.\n\n18 Man te kaitiua ni bong, ae ana Tabati te Uea ae Atuam, ko na aki karaoa iai te mwakuri, ngkoe, ke natim te mwaane, ke natim te aine, ke am toro te mwaane, ke am toro te aine, ke am kao, ke am iruwa inanom am oo;\n\n19 Bwa i nanon onoua te bong ao te Uea e karika karawa ma aonaba, ma marawa ma bwaai ni kabane ake inanoia; mangaia ae te Uea e kakabwaia te bong ae te tabati, ao e katabua.\n\n20 Karinea tamam ma tinam, bwa aonga ni bati am bong iaon te aba ae e anganiko te Uea ae Atuam.\n\n21 Ko na tai kamateia aomata.\n\n22 Ko na tai wenenibure. Ko na tai iraa.\n\n23 Ko na tai kaota aron raom n te aro ni kewe.\n\n24 Ko na tai mataaiakina ana auti raom, ko na tai mataaiakina buun raom, ke ana toro te mwaane, ke ana toro te aine, ke ana kao, ke ana aati, ke bwai nako aika ana bwai raom.\n\n25 Ao e koro bukina bwa ngke e tia Abinataai n taekin bwaai aikai nakoia ao e kangai nakoia: Kam a tia n reireina te botanaomata aio bwa a na kaawakin bwaai aikai ni kabane bwa aonga n iri nanon taian tua aikai ni kabane?\n\n26 I kangai nakoimi, Tiaki; bwa ngke kam a tia, ao e na bon aki kanakomaiai te Uea bwa N na taetae ni burabetin bwaai aika a bubuaka aika a na riki nakoia te botanaomata aio.\n\n27 Ao ngkai, kam a tia n taekinna bwa e reke te kamaiuaki man ana tua Mote. I kangai nakoimi e riai bwa kam na teimatoa ni kaawakin ana tua Mote; ma I kangai nakoimi, bwa ae e na roko te tai are e na aki tau kaawakinan ana tua Mote.\n\n28 Ao riki, I kangai nakoimi, e aki reke te kamaiuaki n ti te tua; ao ngke akea te mwakuri ni kamaiu, are karaoia te Atua i bon irouna ibukin aia bure ma aia buakaka ana botanaomata, ao a na bon bane ni mate, e ngae ngke iai ana tua Mote.\n\n29 Ao ngkai I kangai nakoimi bwa e riai bwa e na iai te tua are a na anganaki tibun Iteraera, eng, te tua ae moan te matoatoa; bwa aomata ngaia aika a bonotaninga, aika a tawe ni karaoa te buakaka, ma ni waeremwe n uringa te Uea ae Atuaia.\n\n30 Mangaia ae iai te tua are a tia n anganaki, eng, te tua ibukin te mwakuri ao te otenanti, te tua are a riai n ira nanona man te bong teuana nakon te bong teuana, are a na kauringaki iai uringan te Atua ao aia beku ibukina.\n\n31 Ma taraia, I kangai nakoimi, bwaai aikai ni kabane bon kanikinaean bwaai aika na riki n taai aika a na roko.\n\n32 Ao ngkai, e koaua bwa a oota n te tua? I kangai nakoimi, Tiaki, a aki bane n oota n te tua; ao aio bon ibukin matoatoan nanoia; bwa a aki oota ao akea te aomata ae kona ni kamaiuaki ma ti rinanon ana kaboaki te Atua.\n\n33 Bwa taraia, e aki taetae ni burabeti Mote nakoia n taekina rokon te Mesia, ao bwa te Atua e na kabooia ana botanaomata? Eng, ao burabeti naba ni kabane ake a tia n tataetae ni burabeti man moan rikin te aonaba—ke a bon tuai n tataekin bwaai aika kaineti ma bwaai aikai?\n\n34 A tuai n taekinna ae e na ruo te Atua i buakoia natia aomata, ao n rabwatanna n te rabwata n aomata, ao ni maiu iaon te aonaba ma te mwaaka ae korakora?\n\n35 Eng, ao aki tia naba n taekinna bwa e na karaoa mangautia maate, ao ngaia naba e na bon kainnanoaki ao ni kakorakaiaki?\n\n", "mosiah 14": "[center][font_size=26]Mwakoro 14[/font_size][/center]\n\n[i]E taekina taekan te Mesia Itaia—A taekina bwainikirinan ma kakorakaian te Mesia—E karika rabwatana bwa te karea ibukin te bure ao e bubuti ibukiia taan riaon tua—Kabootaua ma Itaia 53. Uakaan ma 148 I.K.[/i]\n\n1 Eng, e taekinna Itaia ni kangai: Antai are e a tia ni kakoaua ara ribooti, ao antai are e a tia ni kaota baina te Uea nakoina?\n\n2 Bwa ane e na ikawai imatana n aiaron te aroka ae maraurau, ao n aiaron te wakaa ae bwebwerake man te tano ae mwauu; bon akea aron teina ke tamaroana; ao ngkana ti nooria ao a na akea tamaroana are ti na tangiria mai iai.\n\n3 E na aki tangiraki ao e na ribaki irouia aomata; ae te aomata ae taonaki n te rawawata, man ataa te korakai; ao ti karabaira bwa aron ae ti katannakoi ubura mai irouna; e aki tangiraki, ao ti kaaki taekana.\n\n4 E koaua bwa e a tia ni korakai ibukin kairuara, ma n uouti rawawatara; ma ti taraia n aiaron te aomata ae katuaeaki, e karawawataki mai iroun te Atua, ao ni kakorakaiaki.\n\n5 Ma e a kaikoakaki ibukin riaoan tua iroura, ma ni maraki ibukin ara kairua; ao e na reke raura man te kangaanga are e rinanona; ao ti kamaiuaki man ikoakina.\n\n6 Ngaira ni kabane ti a tia ni bua n ai aroia taian tiibu; ti a tia n rairi nako nanora nakon are oin kawaira; ao e a tia te Uea ni kawenei ara kairua ni kabane iaona.\n\n7 E bwainikirinaki, ao e karawawataki, ma e aki kauka wiina; e kairaki n aiaron te tiibu te teei are e na tiringaki, ao n aiaron te tiibu are roko i mataia taan koroburaeia ao e aki kauka wiina.\n\n8 E uotaki man te umwa ni kaikain ao man te motikitaeka; ao antai ae ataia bwa tera ae na riki nakoina? Bwa e a tia n anaaki man abaia ake a maiu; bwa bon ibukin riaoan tua irouia au botanaomata are e tiringaki iai.\n\n9 Ao e na taunaki irarikiia aika a buakaka, ma aika a kaubwai ni matena; ngkai akea te buakaka ae e a tia ni karaoia, ke te taeka ni kamwane are e otinako mai wiina.\n\n10 Ma e kukurei nanon te Uea bwa e na kaikoakia; e a tia ni karawawata; ngkana e anga rabwatana bwa te karea ibukin te bure ao e na nooriia kanoana, e na kananaua ana bong ni maiu, ao e na rikirake kukurein te Uea i nanon baina.\n\n11 E na noora karawawatan rabwatana, ao e na kukurei iai; ni wanawanana ao au toro ae raoiroi e na karaoiroia aika a mwaiti; bwa e na katoka iaona aia bure.\n\n12 Mangaia ae N na anganna tibwangana i buakoia akana kakannato, ao e na buoki bwain te tokanukai n tibwai ma akana korakora; koina ngke e nurakina tamneina nakon te mate; ao e warekaki i buakoia taan bure; ao e uouoti aia bure aomata aika bati, ao e bubuti ni bureia aika a mwaiti, ao e bubuti ni kan raoi ibukia taan bure.\n\n", "mosiah 15": "[center][font_size=26]Mwakoro 15[/font_size][/center]\n\n[i]E kangaa Kristo n riki bwa te Tama ao te Nati—E na bubuti ibukia ao e na uoti riaoan tua irouia Ana botanaomata—Ngaia ma burabeti aika a tabu bon kanoana ni kabane—E karekea te Mangauti—Iai te maiu ae akea tokina irouia ataei. Uakaan ma 148 I.K.[/i]\n\n1 Ao ngkai e kangai Abinataai nakoia: I tangiria bwa kam na ataia bwa e na ruo te Atua n oin rabwatana i buakoia natia aomata, ao e na kabooia ana botanaomata.\n\n2 Ao bukina ngkai e maiu n te rabwata e na aranaki bwa Natin te Atua, ngkai e na anga rabwatana nakon ana babaire te Tama, ngkai ngaia te Tama ao te Nati—\n\n3 Te Tama, ngkai e karikaki ni mwaakan te Atua; ao te Nati ibukina ngkai te rabwata; mangaia ae e a riki bwa te Tama ao te Nati—\n\n4 Ao ngaia bon te Atua ae ti temanna, eng, ae te Tama ae Akea Tokina ibukin karawa ma aonaba.\n\n5 Mangaia ae e na kairaki te rabwata iroun te Tamnei, ke te Nati iroun te Tama, ngkai ngaia te Atua ae ti temanna, a na rinanon te kaririaki, ao a na aki bwaka n te kaririaki, ma e na kariaia ae e na kamamaeaki, kataereaki, ao n teweaki nako, ao ni kaakaki taekana mai irouia ana botanaomata.\n\n6 Ao i mwin bwaai aikai ni kabane, i mwin karaoan taian kakai aika kamimi i buakoia natia aomata, ao e na kairaki, eng, n aron are taekinna Itaia, n aiaron te tiibu are kairaki nako mataia taan korea buraena ao e aki kakarongoa, ao e aki kauka wiina.\n\n7 Eng, e na bon kairaki, tauraki, ao n tiringaki, ao e na rinanon te mate te rabwata, e na anaaki ana baire te Nati nakon nanon ana baire te Tama.\n\n8 Ao te Atua e na motiki ana kabaebae te mate, ni karekea te tokanikai iaon te mate; n angan te Nati te mwaaka ni karekea te kabwara bure ibukiia natia aomata—\n\n9 E na tia ni waerake nako karawa, ao e na onrake n te nanoanga; ao e na onrake n te tangira ibukiia natia aomata; are e na tei imarenaia ma te motikitaeka; ao e na tia ni motiki kabaebaen te mate, ao e na katoka iaona buakakaia ma riaoan tua irouia, ao ni kaboia, ao ni kakoroa bukin te moti.\n\n10 Ao ngkai I kangai nakoimi, antai ae e ataia bwa tera ae na riki nakoina? Taraia, I kangai nakoimi, bwa ngkana e a tia ni karikaki rabwatana bwa te karea ibukin te bure ao e na nooriia kanoana. Ao ngkai, tera are e a tia n taekinna? Ao antai are riki bwa kanoana?\n\n11 Taraia, I kangai nakoimi, bwa ane e ongo n aia taeka burabeti, eng, burabeti aika a tabu ni kabane ake a tia n taetae ni burabeti ibukin rokon te Uea—I kangai nakoimi, bwa ane a tia n ongeaba nakon aia taeka, ao ni kakoaua bwa e na kabooia ana botanaomata te Uea, ao ni kariaria te bong are a na kamaunakin aia bure, I kangai nakoimi, bon kanoana aomata akanne, ke ngaia taan bwaibwai n uean te Atua.\n\n12 Bwa aomata aikai ake e a tia ni uota bureia; aomata aikai ake e a tia ni mate ibukiia, bwa e na kaboia man riaoan tua irouia. Ao ngkai, e koaua bwa tiaki kanoana ngaia?\n\n13 Eng, ao tiaki taian burabeti, aomata ni kabane ake a tia ni kauki wiia n taetae ni burabeti, aika a tuai ni bwaka n riaoan te tua, I taekinia ikai burabeti aika tabu ni kabane man moan rikin te aonaba? I taekinna nakoimi bwa ngaia ni kabane bon kanoana.\n\n14 Ao aikai ake a tia n tataekina te rau, ake a tia ni uouoti rongorongo aika raroi aika a tamaroa, aika a tia n tataekina te kamaiuaki; ao ni kangai nakon Tion: E tautaeka Atuami!\n\n15 Ao O ai tararaoira iaon te maunga waeia!\n\n16 Ao riki, ai tararaoira iaon te maunga waeia aomata ake a bon waaki naba n tataekina te rau!\n\n17 Ao riki, ai tamaroara iaoni maunga waeia aomata ake a na tataekina te rau n taai aika a na roko, eng, man te tai aio ni karokoa ae aki totoki!\n\n18 Ao taraia, I kangai nakoimi, tiaki ti ngaia aio. Bwa O ai tamaroara iaoni maunga waen teuare e na uouoti rongorongo aika a raraoi, are ngaia mwiin te rau, eng, ae te Uea, are e a tia ni kabooia ana botanaomata; eng, are e a tia n anga te kamaiuaki nakoia ana botanaomata;\n\n19 Bwa ngke akea kaboakira are e a tia ni karaoia ibukiia ana botanaomata, are e a tia ni katauraoaki man moan te aonaba, I kangai nakoim, ngke akea aio, ao a na tia ni mauna nako aomata ni kabane.\n\n20 Ma taraia, a na motikaki ana kabaebae te mate, ao e na tautaeka te Nati, ao iai mwaakana riki iaon te mate; mangaia ae e na karekea te mangauti man te mate.\n\n21 Ao e na reke te mangauti, ae te moan mangauti eng, ae te mangauti nakoia ake ngkoa, ake ngkai, ao ake a na roko, nakon mangautin Kristo—bwa aio te ara are e na aranaki iai.\n\n22 Ao ngkai, mangautiia burabeti, ao aomata ni kabane ake a kakoauai aia taeka, ao aomata ni kabane ake a kaawakin ana tua te Atua, e na reke nakoia te moan mangauti mangaia ae ngaia taan moan ni mangauti.\n\n23 A na kautaki bwa a na maeka ma te Atua are e a tia ni kabooia; mangaia ae e na reke irouia te maiu ae akea tokina mai iroun Kristo, are e a tia ni motiki ana kabaebae te mate.\n\n24 Ao aikai ake kain te moa ni mangauti; ao aikai ake a tia ni mate i mwaain rokon Kristo, n aki ataa taekana, n akea rongorongon te kamaiuaki are taekinaki nakoia. Mangaia te Uea e a karekea kaokakia aomata aikai; ao iai nneia n te moan ni mangauti ke te maiu are akea tokina, ngkai a kabooaki iroun te Uea.\n\n25 Ao e na reke naba te maiu ae akea tokina irouia ataei aika a uarereke.\n\n26 Ma taraia, kam na maaku, ao kam na ruru imatan te Atua, bwa kam riai n ruru; bwa te Uea e aki kamaiuia ake a kaitara ao a mate i nanon aia bure; eng, aomata naba ake a tia ni mate i nanon te bure man moan te aonaba, ao ni baireia bwa a na kaitaraa te Atua, ao atai ana tua te Atua, ao a aki kan kaawakin; aikai ake akea nneia n te moan mangauti.\n\n27 Mangaia ae koaua bwa kam na aki ruru? Bwa e aki reke te kamaiua nakoia akanne; bwa e tuai te Uea ni kabooia aomata akanne; eng, ke ni kona te Uea ni kabooia aomata akanne; bwa e aki kona ni kaakea i bon irouna; bwa e aki kona ni kaakea te moti are e a tia ni baireaki.\n\n28 Ao ngkai I taekinna nakoimi bwa ae e na roko te bong are e na taekinaki iai ana kamaiu te Uea nakoia aaba, reeti, neewe, ao aomata ni kabaneia.\n\n29 Eng, te Uea, a na tabeki bwanaia am tia taratara; ma te bwanaa ae botaki a na anene; bwa a na noora te Uea n oin mataia ngkana e a manga kaoka Tion.\n\n30 Kam na kimwareirei, botaki n anene mwiin Ierutarem; bwa e a tia te Uea ni kabebeteia ana botanaomata, e a tia ni kabomwi ibukin Ierutarem;\n\n31 E a tia te Uea ni kaota baina ae tabu nako mataia aaba aika a mwaiti, ao e koaua bwa a na bane n noora ana kamaiu Atuara, te aonaba ae bwanin.\n\n", "mosiah 16": "[center][font_size=26]Mwakoro 16[/font_size][/center]\n\n[i]E kaboia aomata te Atua man buaia ao bwakaia—Bwa akana iaiangoi ana bwai te rabwata a tiku n te aro ae akea te kaboaki—E karekea te mangauti Kristo nakon te maiu ae aki totoki ke te katuaeaki ae aki totoki. Uakaan ma 148 I.K.[/i]\n\n1 Ao ngkai, e koro bukina bwa ngke e a tia Abinataai n taekin taeka aikai ao e arora baina ao e kangai: E na roko te tai are kam na noora iai ana kamaiu te Uea; are a na kona iai aaba, reeti, neewe, ao botanaomata nako n nooria n oin mataia ao a na kakoaua nakon te Atua bwa a motiraoi ana motikitaeka.\n\n2 Ao n te tai anne a na teweaki nako akana buakaka, ao e na reke bukin tangiroaia, ma tangiia, ma bwaebwaetiia, ma ngengeen wiia; ao e riki aio ibukina ngkai aki ongo ni bwanaan te Uea; mangaia are e aki kamaiuia te Uea.\n\n3 Bwa a iaiangoi bwain te rabwata ao a ririaboro, ao e mena mwaakan te riaboro i aoia; eng, are te naeta are kamwaneia ara moan karo, are ngaia bukin bwakaia; are ngaia bukin rikin te botanaomata ae bwanin n riki n aiaron nanon te rabwata, iango aika a kammaira, ao n ririaboro, n ataa kaokoron te buakaka man te raoiroi, ao n riki bwa ana toro te riaboro.\n\n4 Mangaia ae e bua ni kabane te botanaomata; ao taraia, ao a bon teimatoa ni bua ngke e aki kabooia ana botanaomata te Atua man buanakoia ke bwakaia.\n\n5 Ma uringnga bwa ane e kamatoa n oin nanona n rabwata, ao e iri kawain te bure ma kaitaraan te Atua, ao e na teimatoa arona ni bwaka ao e korakora mwaakan te riaboro iaona. Mangaia ae ti te arona naba ngke akea te kaboaki nakoina, ngkai ngaia ana kairiribai te Atua; ao te riaboro naba ana kairiribai te Atua.\n\n6 Ao ngkai ngke arona bwa e tuai n roko Kristo iaon te aonaba, taekinan bwaai aika a na riki n aiaron are aongkoa a bon tia n riki, ao e na bon akea te kaboaki.\n\n7 Ao ngke arona bwa e tuai n uti Kristo mai buakoia maate, ke n tuai n urui ana kabaebae te mate bwa e aonga n ae akea ana tokanikai te ruanimate, ao a na bon akea kammarakin te mate, ao a na bon akea te mangauti.\n\n8 Ma iai te mangauti, mangaia ae akea ana tokanikai te ruanimate, ao e anaaki kammarakin te mate iroun Kristo.\n\n9 Bon ngaia ootan ao maiun te aonaba; eng, ae te oota ae aki totoki, ae aki kona ni karaoaki; eng, ao te maiu naba ae aki totoki, bwa a na manga akea te mate.\n\n10 Ao te rabwata aio e na riki n aki maamate, ao ae e bareka e na riki n aki bareka, ao a na kairaki ni kateaki imatan ana kai ni motikitaeka te Atua, bwa a na motikaki taekaia n aron aia mwakuri bwa a na ataaki mai iai bwa a raoiroi ke a buakaka—\n\n11 Ngkana a tamaroa, ao a na mangauti nakon te maiu ao te kukurei are aki totoki; ao ngkana a buakaka, ao a na mangauti nakon te karawawataki ae aki totoki, ngkai a kairaki nakon te riaboro, are e a tia n tautoronia, i nanon te rawawata—\n\n12 Ao ngkai a tia n iri nanon ma ana baire bwain te rabwata; ao n tuai man wetea te Uea ngke e arori baina n nanoanga nakoia; ngke a aroraki baai n nanoanga nakoia, ao a aki kan kabonganai; ao ngkai a tia ni kauringaki taekan aia buakaka ao a bon aki kitan; ao a tuangaki bwa a na rairinanoia ma a aki kan rairinanoia.\n\n13 Ao ngkai, tiaki bwa ko na aki ruru ao n rairananom man am bure, ao n uringnga bwa bon ti i nanon Kristo ao rinanon ae ko kona ni kamaiuaki iai?\n\n14 Mangaia ae ngkana kam reiakina ana tua Mote, kam na reiakin naba kanikinaean bwaai aika a na roko—\n\n15 Reireinia ae e na reke te kaboaki rinanon Kristo ae te Uea, are bon ngaia te Tama ae Akea Tokina. Amen.\n\n", "mosiah 17": "[center][font_size=26]Mwakoro 17[/font_size][/center]\n\n[i]E kakoauai Aramwa ana koroboki ma ana taeka Abinataai—E mate Abinataai i nanon te ai—E taetae ni burabeti bwa a na mate taan tiringnga i nanon te ai ao te aoraki. Uakaan 148 I.K.[/i]\n\n1 Ao ngkai e koro bukina bwa ngke e a tia Abinataai n taekin bwaai aikai, ao e anga ana taeka te uea bwa a na uotia nako taian ibonga ao e na tiringaki.\n\n2 Ma iai temanna mai buakoia ae arana Aramwa, ae kanoan Nibwaai. Bon te rorobuaka matoa, ao e kakoauai ana taeka Abinataai ake e a tia n taekin, bwa e a ataa te buakaka are e a tia n tataekinna Abinataai nakoia; mangaia are e bubuti nakon te uea bwa e na katoka unna iroun Abinataai, ao ni bubuti bwa e na kanakoaki ma te rau.\n\n3 Ma e a rikirake riki unin te uea n aio, ao e tua bwa e na kanakoaki Aramwa mai buakoia, ao e kanakoia ana tautia bwa a na rimwina ao a na tiringnga.\n\n4 Ma e birinako mai irouia ao e karaba bwa a aonga n aki kunea. Ao i nanon boong ake e karaba iai ao e a koroi ana taeka Abinataai ni kabane ake e taekin.\n\n5 Ao e koro bukina bwa e tua te uea nakoia ana tautia bwa a na katobibia Abinataai ao a taua; ao a kabaea ao a karinna n te umwa ni kaikain.\n\n6 Ao i mwin teniua te bong,I mwin ana kakarabakau ma ana ibonga, ao e tua bwa e na manga uotaki riki nako matana.\n\n7 Ao e taku nakoina: Abinataai, iai te bure are ti na bukiniko iai, ao ko na tiringaki iai.\n\n8 Bwa ko a tia n taekinna bwa e na ruo te Atua n oin rabwatana nako buakoia natia aomata; ao ngkai, bon ibukin aio are ko na tiringaki iai ma ko na maiu ngkana ko kaoki taeka ni kabane ake ko a tia n taetae ni burabetin aika a taekin bwaai aika a buakaka nakoiu ao nakoia au botanaomata.\n\n9 Ao e kangai Abinataai nakoina: I taekina aio nakoim, N na aki manga kaoki taeka ake I a tia n taekin nakoim ni kaineti ma te botanaomata aio, bwa a koaua; ao bwa ko aonga n atai koauaia ao I a kariaia bwa N na reke i nanon baim.\n\n10 Eng, ao N na kariaia naba te mate, ao N na aki kaoki au taeka, bwa a tei bwa bwai ni kakoaua ni kaaitarako. Ao ngkana ko tiringai ao kam na katiia raraan te aomata ae akea ana bure, ao aio are e na tei naba bwa te bwai ni kakoaua ni kaaitarako n te kabanea ni bong.\n\n11 Ao ngkai, e a kaniia ae e na kabwara te uea ae Noa, bwa e maakui ana taeka; bwa e maakui ana moti te Atua ake e na bwakaria iai.\n\n12 Ma a tabeki bwanaia taian ibonga ni kaitara, ao a tabeki taekana ni kangai: E a tia ni kamatauninga te uea. Mangaia are e a mangao nanon te uea irouna, ao e a anga ana taeka bwa e riai n tiringaki.\n\n13 Ao e koro bukina bwa a anaia ao a kabaea, ao a kabueka kunna n taian mwanga aika kauraki, eng, ni karokoa ae mate.\n\n14 Ao ngke e a bue n te ai, ao e takarua nakoia ni kangai:\n\n15 Taraia, bwa ane kam a tia ni karaoia nakoiu, ao e na koro bukina bwa kanoami a na kammarakiia naba aika a mwaiti n aron te maraki are I rinanona, n aron te mate i nanon te ai; ao aio ibukin ae a kakoaua te kamaiuaki mai iroun te Uea ae Atuaia.\n\n16 Ao e na koro bukina bwa a na taonaki n aeka n aoraki aika mwaiti ibukin ami buakaka.\n\n17 Eng, ao ko na ekakinako man iteram ni kabane, ao ko na kakioaki nako ma ni kamaenakoaki, n aiaron kakioaia taian nanai aika a moaanti irouia ma n ni kakang.\n\n18 Ao n te bong arei ao ko na kaeaki, ao ko na reke i nanon baia am kairiribai, ao ko na rinanon, n aiaron ae I a tia n rinanon, kammarakin te mate i nanon te ai.\n\n19 Ao te Atua e kaoka te kai nakoia ake a kamaunaia ana botanaomata. O Te Atua, butimwaea tamneiu.\n\n20 Ao ngkai, ngke e tia Abinataai n taekin taeka aikai, e bwaka, ao ni mate man buena i nanon te ai; eng, e tiringaki ibukina ngkai e aki kan kakewei ana tua te Atua, ao bwa e na kamatoai koauan ana taeka ni matena.\n\n", "mosiah 18": "[center][font_size=26]Mwakoro 18[/font_size][/center]\n\n[i]E kabwarabwara Aramwa ni karaba—E kabwarabwara te berita ae tabu ni bwabetito ao e karaoi bwabetito i nanon ranin te nei are Moomon—E katea ana Ekaretia Kristo ao e katabuia ibonga—E mwakuri ibukin maiuia ao a reireinia aomata—A birinako Aramwa ma ana botanaomata mai iroun te uea are Noa nakon te rereua. Uakaan ma 147–145 I.K.[/i]\n\n1 Ao ngkai, e koro bukina bwa Aramwa are e birinako mai irouia ana toro te uea are Noa, e rairananona man ana bure ma ana buakaka, ao e waaki ni karaba i buakoia aomata, ao e a moana reiakinan ana taeka Abinataai—\n\n2 Eng, are e kaineti ma taekan bwaai aika a na riki, ao taekan naba mangautiia maate, ao kaboakia te botanaomata, are e na koro bukina rinanon mwaakan, ma korakain, ma maten Kristo, ao mangautina ao waerakena nako karawa.\n\n3 Ao a mwaiti ake a ongo ana taeka ake e reiakin. Ao e reireini ni karaba, bwa e aonga n aki ataia te uea. Ao a mwaiti ake a kakoauai ana taeka.\n\n4 Ao e koro bukina bwa a mwananga te mwaiti ake a kakoaua nakon te tabo ae aranaki bwa Moomon, are e katokaki arana iroun te uea, ibukina ngkai e mena n tian te aba are a aki toki n urua aona maan aika a kaakang n taai aika a mwaiti i nanon teuana te ririki.\n\n5 Ngkai bon iai te koburake n ran ae moan te itiaki n te tabo ae Moomon, ao e mwananga nako iai Aramwa, ao iai i rarikin te ran te buakoako ae matenten kaina, are e karaba iai n te ngaina man ana kakae te uea.\n\n6 Ao e koro bukina bwa a mwaiti aika kakoaua ake a nakoina bwa a na ongora n ana taeka.\n\n7 Ao e koro bukina bwa i mwin boong aika a mwaiti ao a rang ni mwaiti aomata ake a botaki n te tabo are Moomon bwa a na ongo ana taeka Aramwa. Eng, a bane ni botaki aomata ake a kakoauai ana taeka bwa a na ongora irouna. Ao e reireinia, ao e kabwarabwara nakoia ibukin taekan te rairannano, ao te kaboaki, ao onimakinan te Uea.\n\n8 Ao e koro bukina bwa e kangai nakoia: Taraia, aikai nein Moomon (bwa anne araia) ao ngkai, ngkana kam tangiria ni kaaina ana nanai te Atua, ao n aranaki bwa ana botanaomata, ao n tauraoi ni katoka i aomi rawawataia raomi, bwa aonga ni beebete;\n\n9 Eng, ao n tauraoi n tang ma ake a tang; eng, ao ni karau nanoia ake a kainnanoa karauan nanoia, ao n tei bwa taan kakoaua ibukin te Atua n taainako ao ni bwaai nako, n taabo nako ake kam nako iai, ni karokoa matemi, bwa kam aonga ni kabooaki iroun te Atua, ao rin i buakoia ake a na ira te moan mangauti, bwa e aonga n reke iroumi te maiu ae akea tokina—\n\n10 Ao ngkai I kangai nakoimi, ngkana aio are tangiria nanomi, ao teraa bukina bwa kam na aki kan bwabetitoaki i nanon aran te Uea, n riki bwa te tia kakoaua ibukina ao ni karaoa te berita ae tabu mangaia, bwa kam na toro irouna ao ni kaawakin ana tua, bwa e aonga ni kabatia Tamneina ni karuoa nako aomi?\n\n11 Ao ngke a tia n ongo te botanaomata taeka aikai, ao a uboi baia n te kimwareirei, ao a kangai: Anne bon kukurein nanora.\n\n12 Ao ngkai e koro bukina bwa e kaira Eram Aramwa, ngkai ngaia temanna mai buakoia ake a moan kakoaua, ao a mwananga nakon te ran, ao e baibati bwanaana ni kangai: O te Uea, karuoa Tamneim nakon am toro, bwa e aonga ni karaoa te mwakuri aio ma te nano ae itiaki.\n\n13 Ao ngke e a tia n taekin taeka aikai, ao e ruo nakoina Tamnein te Uea, ao e kangai: Eram, I bwabetitoiko, man te kariaiakaki are reke mai iroun te Atua ae Moan te Korakora bwa kakoauan ae ko a tia ni karaoa te berita ae tabu bwa ko na toro irouna ni karokoa matem n rabwata; ao ke na ruo Tamnein te Uea nako aom; ao ke e na anganiko te maiu ae akea tokina rinanon ana kabomwi Kristo, are e a tia ni katauraoia man moan rikin te aonaba.\n\n14 Ao ngke e a tia Aramwa n taekin taeka aikai, ao a uaaia Aramwa ma Eram n tebo i nanon te ran; ao a otirake mai nanon te ran ma te kimwareirei, ngkai a kaonaki n te Tamnei.\n\n15 Ao e anaa riki temanna Aramwa, ao e nako te kauatai nako nanon te ran, ao e bwabetitoia n aron are karaoia nakon te moan, ma e aki tebo ngaia i nanon te ran.\n\n16 Ao aio arona ngke e bwabetitoia aomata ni kabane ake a nako nakon ana tabo Moomon; ao mwaitia e nakon ae uabubua ma aman te aomata; eng, ao a bwabetitoaki i nanon nein Moomon, ao a onrake n ana akoi te Atua.\n\n17 Ao a aranaki bwa ana ekaretia te Atua, ke ana ekaretia Kristo, man te tai arei. Ao e koro bukina bwa te aomata are bwabetitoaki n te mwaaka ma ana kariaia te Atua e a karinaki nakon ana ekaretia.\n\n18 Ao e koro bukina bwa man te kariaia are reke mai iroun te Atua ao Aramwa e a katabuia ibonga; e katabuia kaka temanna te ibonga nakon te mwaiti ae nimangaun bwa a na kabwarabwara nakoia, ao a na reireinia taekan bwaai aika a kaineti ma uean te Atua.\n\n19 Ao e tua nakoia bwa akea te bwai ae a na reiakinna ma ti bwaai aika e a tia n reireinia, ma bwaai ake a tia n taekinaki irouia burabeti aika a tabu.\n\n20 Eng, e tua naba nakoia bwa a na akea te bwai are a na tataekinna ma ti ngkana e kaineti ma te rairannano ao onimakinan te Uea, are e a tia ni kabooia ana botanaomata.\n\n21 Ao e tua nakoia bwa e riai n akea te itabaraara imarenaia, ma a riai ni katiteuanaki n aia mwakuri, i nanon te onimaki ao te bwabetito ae ti teuana, ao a na botaki nanoia n te nano ae ti teuana i nanon te tangira imarenaia.\n\n22 Ao e tua nakoia bwa a na kabwarabwara. Ao n riki bwa natin te Atua.\n\n23 Ao e tua nakoia bwa a riai ni karinea te bong ae te Tabati, ao n tabuia, ao bwa a na anga aia kaaitau nakon te Uea ae Atuaia ni katoa bong.\n\n24 Ao e tua naba nakoia ibonga ake e a tia ni katabuia bwa a na beku naba ni kabonganaia ni karekei maiuia.\n\n25 Ao iai te bong ae ti teuana ni katoa wiiki are e a tia ni kaokoroaki bwa a ikotaki iai bwa a na reireinia te botanaomata, ao a na neboa te Uea ae Atuaia, ao riki bwa a na botiia ni kabane n aron are a kona.\n\n26 Ao a riai ibonga n aki katan irouia te botanaomata ibukin maiuia; ma e na reke irouia ana akoi te Atua ibukin aia mwakuri, bwa a na rikirake i nanon te Tamnei, ao riki ataakin te Atua, bwa aonga n reirei n te mwaaka ma te kariaia mai iroun te Atua.\n\n27 Ao e a manga tua riki Aramwa nakoia kain te ekaretia bwa a na anganako aia bwai, aomata ni kabane n aron are irouia; bwa ngkana e korakora irouna ao e riai ni kakorakora riki n anganako; ao ane e karako irouna, ao e karako ae kaantaningaki; ao ane akea irouna e na anganaki.\n\n28 Ao a riai n tibwauai aia bwai n oin nanoia ma kukureia iroun te Atua, ao nakoia ibonga ake rarikin, eng, ao ake a kainnano, ao aomata ake akea karabaia.\n\n29 Ao aikai ake e taekin nakoia, n aron are tuangaki mai iroun te Atua; ao a nakonako i nanon te raoiroi imatan te Atua, n tibwatibwa imarenaia n te maiun rabwata ao n te maiun tamnei n aron are a kainnanoia ma ake a tangiri.\n\n30 Ao ngkai e koro bukina bwa a karaoaki aikai ni kabane i Moomon, eng, i rarikin nein Moomon, i nanon te buakonikai are kaan ma nein Moomon; eng, n te tabo ae Moomon, n nein Moomon, ni buakonikain Moomon, ai tikiraoira imataia aomata, ake a reke irouia ataakin aia Tia Kaboia; eng, ao ai korakorara kabwaiaia, bwa a na bon anenea neboana n aki toki.\n\n31 Ao a karaoaki bwaai aikai iaon tian te aba, bwa aonga n aki roko taekaia iroun te uea.\n\n32 Ma taraia, e koro bukina bwa te uea, ngke e a tia n ongo te kakamwakuri i buakoia te botanaomata, ao e kanakoia ana toro bwa a na tarataraia. Mangaia are n te bong are a botaki iai bwa a na ongo ana taeka te Uea ao a reke iroun te uea.\n\n33 Ao ngkai e taku te uea bwa e a tia Aramwa ni kaungai nanoia te botanaomata bwa a n teirake n ekianako; mangaia are e a kanakoa ana taanga bwa a na tiringia.\n\n34 Ao e koro bukina bwa a kaongoaki Aramwa ma ana botanaomata te Uea taekan mwanangan ana taanga te uea; mangaia ae a booti umwaia ma aia utu ao a mwananga nako nanon te rereua.\n\n35 Ao mwaitia e nakon ae abubua ma nimangaun te aomata.\n\n", "mosiah 19": "[center][font_size=26]Mwakoro 19[/font_size][/center]\n\n[i]E kataia Kiteon n tiringa te uea ae Noa—A ekaanako te aba Reimwanaite—E mate te uea ae Noa i nanon te ai—E uea Rimwaai i aan te tautaekanaki. Uakaan ma 145–121 I.K.[/i]\n\n1 Ao e koro bukina bwa e oki ana taanga te uea, i mwin ukoukoraia ana botanaomata te Uea.\n\n2 Ao ngkai taraia, a uarereke ana taanga te uea, ngkai a tia ni kauarerekeaki, ao e a riki te bwenaua imarenaia ake nikiran te botanaomata.\n\n3 Ao ake a karako riki mwaitia a taetae ni kakamaka te uea, ao e a rikirake te itabaraara imarenaia.\n\n4 Ao ngkai iai te mwaane temanna i buakoia ae arana Kiteon, ao ngkai bon te aomata ae aintoa ao ana kairiribai te uea, mangaia ae e buuta ana kabaang, ao e berita ni marakin nanona bwa e na tiringa te uea.\n\n5 Ao e koro bukina bwa e un ma te uea; ao ngke e nooria te uea bwa e a kan konaki, ao e birinako nakon te taua ae kaan ma te tembora.\n\n6 Ao e rimwina Kiteon ao e a bon kan roko n te taua bwa e nang tiringa te uea, ao e tarataranako te uea nako aon aban Tiemron, ao e a noora aia taanga Reimwanaite are e tia n riaon tian abaia.\n\n7 Ao e takarua te uea i aan maakun nanona, ni kangai: Kiteon, tai tiringai, bwa ae iaon kawaia Reimwanaite n ekinakoira, ao a na bon tirigiira; eng, a na bon tiringia au botanaomata.\n\n8 Ao bon akea nanon te uea irouia ana botanaomata ma e bon ti tabe ma oin maiuna; e ngae n anne ao e aki tiringnga Kiteon.\n\n9 Ao e tua te uea nakoia ana botanaomata bwa a na birinako i mwaain rokoia Reimwanaite, ao e birinako naba ngaia i mwaain rokoia, ao a bane ni birinako nako nanon te rereua, ma buuia ao natia.\n\n10 Ao e koro bukina bwa a rimwiaki irouia Reimwanaite, ao a reke irouia, ao a tiringia.\n\n11 Ao e tua te uea bwa mwaane ni kabane a na katikuia buuia ma natia, ao ni birinako mai irouia Reimwanaite.\n\n12 Ao a mwaiti ake a rawa ni katikuia, ma a tangiria riki n tiku ao ni mate mangaia. Ao ake nikiraia a katikuia buuia ma natia ao a birinako.\n\n13 Ao e koro bukina bwa mwaane ake a tiku irarikiia buuia ma natia a tuangiia natia aine aika a tikiraoi bwa a na teirake ni butiia Reimwanaite bwa a na aki tiringia.\n\n14 Ao e koro bukina bwa a reke nanoangakia irouia Reimwanaite, bwa a bwaka ni botonaineia aia aine.\n\n15 Mangaia ae a aki tiringia Reimwanaite, ao a uotia nako bwa taenikai nako aban Nibwaai, ao a kariaia bwa a kona n tekateka n te aba anne, i aan te boraraoi ae a na anga te uea ae Noa nako nanon baia Reimwanaite, ao a na anga naba kaubwaia, ae mwaitina bon iteran aia bwai, iteran aia koora, ma aia tirewa, ma bwaai ni kabane aika kakawaki, ao a na kaakabwaka naba te angabwai nakon aia uea Reimwanaite ni katoa ririki.\n\n16 Ao ngkai iai temanna natin te uea te mwaane i buakoia aika a taenikai, ae arana Rimwaai.\n\n17 Ao ngkai e tangiria Rimwaai bwa e na aki tiringaki tamana; ma, tiaki n ae aki ataa taekan ana bure tamana ngkai Rimwaai bon te aomata ae tamaroa naba ngaia.\n\n18 Ao e koro bukina bwa e karaba ni kanakoia mwaane Kiteon nakon te rereua, bwa a na kakaea te uea ao mwaane ake raona. Ao e koro bukina bwa a kaitibo mangaia i nanon te rereua, ma akea te uea ma ana ibonga i buakoia.\n\n19 Ngkai a tia ni berita inanoia bwa a na okira aban Nibwaai, ao ngkana a tia n tiringaki buuia ma natia, ao naake a tiku irarikiia, ao a na kaoka kaia, ao a na mate naba irarikiia.\n\n20 Ma e tua te uea nakoia bwa a na aki oki; ao a un iroun aia uea, ao a motikia bwa e na karawawataki, bwa e na tiringaki i nanon te ai.\n\n21 Ao a nang bon anaia naba taian ibonga bwa a na tiringia, ma a birinako mai irouia.\n\n22 Ao bon iaon kawaia n okira aban Nibwaai ngke a kaitibo naba ma ana koraki Kiteon. Ao ana koraki Kiteon a kaongoia bwaai ake a tia n riki nakoia buuia ma natia; ao a tia naba Reimwanaite ni kariaia bwa a na tekateka n te aba ngkana a kabwaka angabwai nakoia Reimwanaite ae mwaitina iteran aia bwai ni kabane.\n\n23 Ao a tuangiia ana koraki Kiteon ae a tia n tiringa te uea, ao a birinako ana ibonga mai irouia nako nanon riki te rereua.\n\n24 Ao e koro bukina bwa ngke a tia ni karaoa aia botaki, ao a okira aban Nibwaai, ni kimwareirei, ibukina ngkai a bon aki tiringaki buuia ke natia; ao a kaongoa Kiteon taekan te bwai are a tia ni karaoia nakon te uea.\n\n25 Ao e koro bukina bwa e tuea aia uea Reimwanaite nakoia, bwa a na aki tiringaki irouia ana botanaomata.\n\n26 Ao Rimwaai, ngkai ngaia natin te uea, are e a katokaaki ueana irouia te botanaomata, e a tuea naba nakon aia uea Reimwanaite bwa a na karaoa te angabwai ana botanaomata nakoina, ae mwaitina bon iteran aia bwai ni kabane.\n\n27 Ao e koro bukina bwa e a moanna Rimwaai ni katea ueana ao ni karekea te rau imarenaia ana botanaomata.\n\n28 Ao aia uea Reimwanaite e a kateia taan taratara ni katobibia te aba bwa e aonga n tauia ana botanaomata Rimwaai bwa a na maeka i nanon te aba, bwa aonga n aki biri nako nanon te rereua; ao e karekei booia ana tautia man te angabwai are reke nakoina mai irouia Nibwaite.\n\n29 Ao ngkai e teimatoa te rau n ana tai n uea Rimwaai i nanon te maan ae uoua te ririki, ngkai Reimwanaite a aki bwainikirinia ke n tiringia.\n\n", "mosiah 20": "[center][font_size=26]Mwakoro 20[/font_size][/center]\n\n[i]A uotaki nako tabeman ainen Reimwanaite irouia ana ibonga Noa—A katanoata Reimwanaite bwa a na buakaniia ana botanaomata Rimwaai—A totokoaki aia taanga Reimwanaite ao a karauaki nanoia. Uakaan ma 145–123 I.K.[/i]\n\n1 Ao iai te tabo teuana i Tiemron are a botaki iai ainen Reimwanaite n anene, ao ni bwatere, ao ni kakukureia.\n\n2 Ao e koro bukina bwa n te bong teuana ao ti tabeman mwaitia ake a botaki n anene ao ni bwatere.\n\n3 Ao ngkai ana ibonga te uea ae Noa, ngkai a maamaa n okira ana kaawa Nibwaai, eng, ao a maaku naba bwa rimwi a tiringaki irouia te botanaomata, mangaia ae a rang ni maaku n okiria buuia ma natia.\n\n4 Ao i mwin aia tataninga i nanon te rereua, ao ngke a tia ni kuneia ainen Reimwanaite, ao a karabaia ma ni mataku irouia;\n\n5 Ao ngke ai ti tabeman aika a roko bwa a na bwatere, ao a otinako man nneia ake a karabaia iai ao a anaia ao a uotia nako nanon te rereua; eng, bon uangaun ma aman ainen Reimwanaite ake a uotia nako nanon te rereua.\n\n6 Ao e koro bukina bwa ngke a ataia Reimwanaite ae a bua aia aine, ao a un irouia ana botanaomata Rimwaai, bwa a bukiniia iai ana botanaomata Rimwaai.\n\n7 Mangaia are a kanakoia aia taanga ni buaka; eng, e bon iri naba te uea imoaia ana botanaomata; ao a mwananga nakon aban Nibwaai bwa a na tiringia ana botanaomata Rimwaai.\n\n8 Ao ngkai Rimwaai e a nooriia mai aon te taua, ma aron naba aia katauraoi ibukin te buaka; mangaia are e a botiia ana botanaomata, ao a tataningaia ni karabaia i nanon taian tawaana ma taian buakonikai.\n\n9 Ao e koro bukina bwa ngke a roko Reimwanaite, ao a kibaria ana botanaomata Rimwaai man aia tabo ake a karabaia iai, ao a tiringia.\n\n10 Ao e koro bukina bwa e riki te bobuaka aio ni korakora, bwa a un n ai aroia raian iaon kanaia\n\n11 Ao e koro bukina bwa a totokoaki Reimwanaite irouia ana botanaomata Rimwaai; ao e aki roko mwaitia n iteran mwaitia Reimwanaite. Ma a bon buaka ibukin maiuia, ibukiia buuia, ma natia; mangaia are a kakorakoraia n ai aroia raakon ngke a buaka.\n\n12 Ao e koro bukina bwa a kunea aia uea Reimwanaite i buakoia aia mate; ma e aki mate, ma e korakora ikoakina ao e katukaki iaontano, ngkai a rang ni ienikuri ana botanaomata ni birinako.\n\n13 Ao a uotia nako ao ni karaoi ikoakina, ao a uotia nako matan Rimwaai, ao a kangai: Taraia, aio aia uea Reimwanaite; ngke e ikoaki ao e a bwaka irarikiia aia mate, ao a kitanna; ao taraia, ti a tia ni kairia nako matam; ao ngkai kariaia bwa ti na tiringnga.\n\n14 Ma e taku Rimwaai nakoia: Kam na aki riai n tiringnga, ma kairia mai bwa n na nooria. Ao a kairia. Ao e kangai Rimwaai nakoina: Teraa ae karika teirakem ni buakaniia au botanaomata? Taraia, a tuai au botanaomata n urua te tuea are I a tia ni karaoia ma ngkoe; mangaia ae bukin teraa ngkai ko urua te tuea are ko a tia ni karaoia nakoia au botanaomata?\n\n15 Ao ngkai e kaeka te uea ni kangai: I a tia n urua te tuea ibukina ngkai am botanaomata a uotia nako aia aine au botanaomata; mangaia ae i nanon uniu ao I tuangiia au botanaomata bwa a na teirake ni buakaniia am botanaomata.\n\n16 Ao ngkai e tuai Rimwaai man ongo taekan aio mai mwaaina; mangaia are e kangai: N na kakae i buakoia au botanaomata ao ane e a tia ni karaoa aio e na tiringaki. Mangaia ae e tua bwa e na karaoaki te kakae i buakoia ana botanaomata.\n\n17 Ngkai ngke ongo Kiteon taekan bwaai aikai, ao ngkai ngaia ana kaaben te uea, ao e kawara te uea ao e taku nakoina: I butiko bwa ko na tataninga, ao ko na aki kakae i buakoia te botanaomata aio, ao tai bukiniia n te bwai ae karaoaki aio.\n\n18 Ko aki uringia ana ibonga tamam ake a kataia te botanaomata aio n tiringia? Aki mena n te rereua? Tiaki ngaia aika a anaia aia aine Reimwanaite?\n\n19 Ao ngkai, taraia, tuanga te uea bwaai aikai, bwa e aonga n tuangiia ana botanaomata bwa aonga n rau nanoia iroura; bwa taraia ae a tabe ni kakatauraoi bwa a na buakaniira; ao taraia bon ti tabeman mwaitira.\n\n20 Ao taraia, a mwananga ma aia taanga aika a mwaiti; ao ngkana e aki karau nanoia te uea ao ti na bon mate.\n\n21 Bwa a aki kakoroaki bukin ana taeka Abinataai, ake e tataetae ni burabeti ni kaaitaraira—ao a riki bwaai aikai ni kabane ibukina ngkai ti aki kan ongo n ana taeka te Uea, ao n aki rairaki man ara buakaka?\n\n22 Ao ngkai e riai bwa ti na karaua nanon te uea, ao ti na kakoroa bukin te tuea are ti karaoia nakoina; bwa e tamaroa riki ae ti na tautoronaki nakon ae ti mate; mangaia ae e riai bwa ti na katoka te tiriaomata.\n\n23 Ao ngkai Rimwaai e tuanga te uea taekan tamana ni kabane, ma taian ibonga ake a birinako nanon te rereua, ao e bukiniia bwa ngaia ake a anaia aia aine.\n\n24 Ao e koro bukina bwa e rau nanon te uea irouia ana botanaomata; ao e taku nakoia: Ti na nako ni butimwaia au botanaomata, n akea ara bwai ni buaka; ao I tuea nakoimi ma te tuea bwa a na aki tiringia am botanaomata au botanaomata.\n\n25 Ao e koro bukina bwa a rimwin te uea, ao a mwananga n akea aia bwai ni buaka ni butimwaia Reimwanaite. Ao e koro bukina bwa a kaitibo ma Reimwanaite; ao e katorobubua aia uea Reimwanaite imataia, ao e bubuti ibukiia ana botanaomata Rimwaai.\n\n26 Ao ngke a nooria Reimwanaite ae akea aia bwai ni buaka ana botanaomata Rimwaai, ao a nanoangaia ao a rau nanoia irouia, ao a okira abaia ma aia uea i nanon te rau.\n\n", "mosiah 21": "[center][font_size=26]Mwakoro 21[/font_size][/center]\n\n[i]A buakanaki ana botanaomata Rimwaai ao a konaki irouia Reimwanaite—A kaitibo ana botanaomata Rimwaai ma Amon ao a rairaki—A kaongoa Amon taekan aia bwaatua Iaretaite aika uabwi ma aua. Uakaan ma 122–121 I.K.[/i]\n\n1 Ao e koro bukina bwa a oki ana botanaomata Rimwaai nakon ana kaawa Nibwaai, ao a manga maiu naba iai i nanon te rau.\n\n2 Ao e koro bukina bwa i mwin boong aika a mwaiti ao a manga rikirake naba unin nanoia Reimwanaite irouia Nibwaite, ao a manga moanna n riaoan taian tia n taabo aika a mwaiti.\n\n3 Ma a maaku n tiringia, ibukin te tuea are e a tia ni karaoia aia uea nakon Rimwaai; ma a batibooi tabaia, ma ni kaoti mwaakaia iaoia; ao a katokai uota aika a rawawata iaon nukaia, ao a kammwakuria n ai aroia aati ake aki tataetae—\n\n4 Eng, a karaoaki bwaai aikai ni kabane bwa e aonga ni koro bukin ana taeka te Uea.\n\n5 Ao ngkai e korakora rawawataia Nibwaite, ao akea te kawai are a na kona iai ni kamaiuaki mai nanon baia, bwa a katobibiaki irouia Reimwanaite.\n\n6 Ao e koro bukina bwa a moana ngurengureia te botanaomata iroun aia uea ibukin korakaia; ao a tangiria bwa a na teirake ni kaaitaraia n te buaka. Ao a kakorakaia te uea n tangitangiia; mangaia ae e kariaia bwa a na karaoa are a kukurei nanoia iai.\n\n7 Ao a manga botiia riki, ao a katokai aia bwai ni buaka, ao a kaaitaraia Reimwanaite bwa a na kaeia nako mai abaia.\n\n8 Ao e koro bukina bwa a konaki irouia Reimwanaite, ao a kakerikakia, ao a tiringia aika a mwaiti mai buakoia.\n\n9 Ao ngkai e a korakora te tang ma te bwaebwaeti i buakoia ana botanaomata Rimwaai, aine aika a mate buuia ibukiia buuia, naati mwaane ma aine ibukiia tamaia, ao taari ibukiia tariia.\n\n10 Ngkai a mwaiti aine ake a mate buuia iaon te aba, ao a korakora tangiia man te bong teuana nakon te bong teuana, bwa e korakora maakakia Reimwanaite irouia.\n\n11 Ao e koro bukina bwa e rikirake unin nanoia ake nikiraia ana botanaomata Rimwaai n tangitangiia irouia Reimwanaite; ao a mwananga riki n nako ni buaka, ma a manga konaki naba, ao a mwaiti riki aika a mate.\n\n12 Eng, a manga mwananga riki te kateniua n tai, ao titebo naba mwiina; ao a manga oki naba ake a aki tiringaki nakon ana kaawa Nibwaai.\n\n13 Ao a kamangoria n aiaron te bubu, ni kariaia rawawatan te tautoronaki, ni kariaia bwa a na kataereaki, ao ni kanakoaki nakon te tabo teuana ke teuana, ao ni karawawataki, n aron takun nanoia aia kairiribai.\n\n14 Ao a karinanoia nakon are te kabanea n rinano; ao a kakorakora aia tataro nakon te Atua; eng, ni kabwanina aia bong n tataro nakon te Atua bwa e na kamaiuia man korakaia.\n\n15 Ao e waeremwe te Uea n ongo aia tataro ibukin aia buakaka; ma e bon ongo te Uea aia tataro, ao e moana kamarauan nanoia Reimwanaite bwa a na kabebetea rawawataia; ma e nooria te Uea bwa e tuai n roko tain kamaiuakia man te tautoronaki.\n\n16 Ao e koro bukina bwa a moanna ni kakabwaiaki iaon te aba teutana i mwin teutana, ao a moanna n rikirake uaan aia wiita, ma aia tiibu, ma aia kao, ao a aki manga taonaki n te baki.\n\n17 Ngkai e a korakora mwaitia aine, nakon mwaitia mwaane; mangaia ae e tua te uea ae Rimwaai nakoia mwaane ni kabane bwa a na tibwaua aia bwai ibukin buokaia aine ake akea buuia ao ma natiia, bwa aonga n aki mate n te baki; ao a karaoa aio ibukina ngkai e korakora mwaitia ake a tia n tiringaki.\n\n18 Ngkai a botaki ana botanaomata Rimwaai n te rabwata ae ti teuana n aron are a kona, ao a taurabwai aia wiita ma aia nanai ni man;\n\n19 Ao e maroaa te uea n nako tinanikun oon te kaawa, ma e aki ngkana iai ana tautia i rarikina, bwa e maaku bwa rimwi e reke i nanon baia Reimwanaite.\n\n20 Ao e tua bwa a riai ana botanaomata n taratarai aaba ake a katobibiaki iai, bwa ngkana e burenibwai ao a na kona n reke irouia taian ibonga ake a birinako n te rereua, ake a tia n anaia aia aine Reimwanaite, ao ni karika te kamaunaki ae korakora bwa e na riki nakoia.\n\n21 Bwa a rang ni kan karekeia bwa a na katuaiia; bwa a roko n aban Nibwaai n te bong, ao a uotinako aia wiita ma aia bwai aika kakawaki; mangaia ae a karabaia n tataningaiia.\n\n22 Ao e koro bukina bwa a bon akea te kakumekume imarenaia Reimwanaite ma ana botanaomata Rimwaai, ni karokoa te tai are e roko iai Amon ma tarina nakon abaia.\n\n23 Ao te uea e mena i tinanikun oon te kaawa n te tai anne ma ana tautia ao e a kuneia Amon ma tarina; ao ibukina ngke e taku bwa ngaia ana ibonga Noa, mangaia are e tua bwa a na tauaki, ao a na kabaeaki, ao a na karinaki i nanon te umwa ni kaikain. Ao ngke ngaia ana ibonga Noa ao a na bon tia n tiringaki.\n\n24 Ma ngke e a ataia bwa tiaki, ao bon tarina ngaia ae a tia n roko mai aban Taraemera, ao e a onrake n te kimwareirei.\n\n25 Ngkai e a tia te uea ae Rimwaai ni kanakoia tabeman mwaane bwa a na kakaea Taraemera i mwaain rokon Amon; ma a aki kunea, ao a bua i nanon te rereua.\n\n26 Ma e ngae n anne ao a kunea te aba are e a tia ni maekanaki; eng, te aba ae rawata iaona taian rii ni kaokao; eng, te aba ae e a tia ni kaainaki ao n tia ni ekakinako; ao ngaia, a taku bwa Taraemera ao a okira aban Nibwaai, ao a roko n tian te aba, tabeua te bong i mwaain rokon Amon.\n\n27 Ao a uota te rongorongo n oki ma ngaia, ae aia rongorongo aomata ake a kunei riia; ao a koreaki iaon bwaatua aika biti.\n\n28 Ao ngkai e onrake Rimwaai n te kimwareirei ngke e ongo mai iroun Amon ae iai ana bwai n tituaraoi te Atua iroun te uea ae Motiaea, are e kona iai n rairi taian koroboki; eng, ao e kimwareirei naba Amon.\n\n29 Ma e taonaki Amon ma tarina n te nanokawaki ngkai a mwaiti tariia ake a tia n tiringaki;\n\n30 Ao riki ibukin ae a tia te uea ae Noa ma ana ibonga ni kariaia te botanaomata aio bwa a na karaoi bure aika a mwaiti ma buakaka ni kaitaraa te Atua; ao a tang naba ibukin maten Abinataai; ao ibukin naba mwanangan Aramwa ma aomata ake a iria, ake a tia ni katea ana ekaretia te Atua rinanon korakoran ma mwaakan te Atua, ma te onimaki nakon taeka ake e a tia n taekin Abinataai.\n\n31 Eng, a bon tang ibukin mwanangaia, bwa a aki ataia bwa a birinako nakea. Ngke a ataia ao a na bon kukurei n iria, bwa a tia naba ni karaoa te berita ae tabu ma te Atua bwa ana toro irouna ma ni kaawakin ana tua.\n\n32 Ao ngkai i mwin rokon Amon, ao e karaoa naba te berita ae tabu te uea ae Rimwaai ma te Atua, ao a karaoia naba aika a mwaiti mai buakoia ana botanaomata, bwa ana toro irouna ao a na kaawakin ana tua.\n\n33 Ao e koro bukina bwa a kukurei ni bwabetitoaki te uea ae Rimwaai ma angiia ana botanaomata; ma akea iaon abaia ae iai irouna te kariaiakaki mai iroun te Atua. Ao e aki kan karaoa aio Amon, ibukina ngkai e taku i nanona bwa te toro ngaia ae aki tau.\n\n34 Mangaia ae n te tai arei ao a aki katea te ekaretia imarenaia, bwa a tataninga rokon Tamnein te Uea. Ngkai a rang n tangiria n riki n aiaron Aramwa ma tarina, ake a tia ni biri nako nanon te rereua.\n\n35 A tangiria bwa a na bwabetitoaki bwa taan kakoaua ma te kakoaua bwa a tauraoi n toro ibukin te Atua ma nanoia ni kabane; ma a taona taina; ao e na manga taekinaki taekan aia bwabetito rimwi riki.\n\n36 Ao ngkai e na kabaneaki te iango i aon Amon ma ana botanaomata, ma te uea ae Rimwaai ma ana botanaomata, ngke a karekea maiuia mai nanon baia Reimwanaite ma tautoronakia.\n\n", "mosiah 22": "[center][font_size=26]Mwakoro 22[/font_size][/center]\n\n[i]A karaoaki babaire ibukin birinakoia aomata man te tautoronaki irouia Reimwanaite—A kakoroaki ni manging Reimwanaite—A birinako aomata, ao a oki nako Taraemera, ao a riki bwa ana botanaomata te Uea ae Motiaea. Uakaan ma 121–120 I.K.[/i]\n\n1 Ao e koro bukina bwa a bowi Amon ma te uea ae Rimwaai ma aomata ibukin aron karekean maiuia man te tautoronaki; ao a tua bwa a na botaki aomata ni kabane; ao a karaoa aio bwa aonga ni karekea bwanaia te botanaomata ae bwanin ibukin te bwai aio.\n\n2 Ao e koro bukina bwa a aki kona ni kunea te kawai are a na kona iai ni kamaiuia man te tautoronaki, ma ti ngkana a uotia naba buuia ma natia, ma aia tiibu, ma aia kao, ma umwaia, ao ni mwananga nako nanon te rereua; bwa e rang ni korakora mwaitia Reimwanaite, mangaia are a aki kona ana botanaomata Rimwaai ni kaaitaraia, ngke a kataia n iangoa aron maiuia man tabekan te kabaang.\n\n3 Ngkai e koro bukina bwa e mwananga Kiteon nako matan te uea, ao e kangai nakoina: Ngkai te uea, ko a tia n ongo nakon au taeka n taai aika a mwaiti n tain ara bobobuaka ma tarira, aika Reimwanaite.\n\n4 Ao ngkai te uea, e koaua bwa I a tia n riki bwa te toro ae kakawaki ngai, ke e koaua bwa ko a tia n ongo n au taeka n taai aika a nako, ao a tia ni bongana nakoim, ao ibukin anne I tangiria bwa ko na ongo n au taeka n te tai aio, ao N na riki bwa am toro ao N na kamaiuia te botanaomata aio man te tautoronaki.\n\n5 Ao e kariaia te uea bwa e na taetae. Ao e taku Kiteon nakoina:\n\n6 Taraia te mataroa are mai buki, are man te oo are i buki, are i bukin te kaawa. Reimwanaite, ke tautia ake Reimwanaite, a kookoro ni manging n te tairiki; mangaia ae ti na kanakoa te taeka nakoia aomata ni kabane bwa a na ikotaki ma aia tiibu ma aia kao, bwa aonga ni kairia nako nanon te rereua n te tairiki.\n\n7 Ao N na nako n ira am baire n anga te kabanea n angabwai ni wain nakoia Reimwanaite, ao a na koro ni manging; ao ti na otinako n te kawai ni karaba i angamaingin aia tabo ngkana a koro ni manging ao ni matu nako.\n\n8 Mangaia are ti na otinako ma buura ao ma natira, ara tiibu, ma ara kao nako nanon te rereua; ao ti na ri rarikin aban Tiirom.\n\n9 Ao e koro bukina bwa e ongo te uea n ana taeka Kiteon.\n\n10 Ao e tua te uea ae Rimwaai nakoia ana botanaomata bwa a na botiia aia tiibu; ao e kanakoa te angabwai te wain nakoia Reimwanaite; ao e kanakoa riki te wain, bwa te bwai n tangira nakoia; ao a kangaeia ni mooi n te wain are kanakoa nakoia te uea ae Rimwaai.\n\n11 Ao e koro bukina bwa a mwananga ana botanaomata te uea ae Rimwaai ngke e a tairiki nako nanon te rereua ma aia tiibu ao aia kao, ao a rirarikin aban Tiirom i nanon te rereua, ao a kabwakeea kawaia ni kaineta Taraemera, ao a kairaki iroun Amon ma tarina.\n\n12 Ao a uoti aia koora, ma aia tirewa, ma aia bwai aika a kakawaki, ake a konai ni uoti, ao aia tianaki naba, nako nanon te rereua; ao a waakina mwanangaia.\n\n13 Ao i mwin boong aika a mwaiti i nanon te rereua ao a roko i aban Taraemera, ao a kaitibo ma ana botanaomata Motiaea, ao a riki bwa kain ana botanaomata.\n\n14 Ao e koro bukina bwa e butimwaia Motiaea ma te kimwareirei; ao e butimwai naba aia rongorongo, ao taian rongorongo naba ake a tia ni kuneaki irouia ana aomata Rimwaai.\n\n15 Ao ngkai e koro bukina bwa ngke a nooria Reimwanaite ae a tia n nako ana botanaomata Rimwaai man abaia i nanon te tairiki, ao a kanakoa te taanga nako nanon te rereua bwa a na kakaaia;\n\n16 Ao ngke a tia ni kakaaia i nanon uoua te bong, ao a aki kona n tou mwiin mwanekaia; mangaia are a bua i nanon te rereua.\n\n", "mosiah 23": "Rongorongon Aramwa ma ana botanaomata te Uea, ake a kaeaki nako nanon te rereua irouia ana botanaomata te uea are Noa.\n\nKanoana mwakoro 23 ma 24.\n\n[center][font_size=26]Mwakoro 23[/font_size][/center]\n\n[i]E aki kan uea Aramwa—E riki bwa te ibonga ae rietata—E katuaia Ana botanaomata te Uea, ao a ekaanako aban Eram Reimwanaite—Amuron, aia mataniwi ana ibonga te uea are Noa aika a buakaka, e tautaekanaki ueana man ueaia Reimwanaite. Uakaan ma 145–121 I.K.[/i]\n\n1 Ngkai Aramwa i mwin kaongoana iroun te Uea taekaia ana taanga ni buaka te uea are Noa aika a na ekinakoia, ao n tia ni kaongoia naba ana botanaomata, mangaia are a botiia aia tiibu, ao a uoti aia wiita, ao a mwananga nakon te rereua i mwaain rokoia ana taanga te uea are Noa.\n\n2 Ao e kakorakoraia te Uea, bwa aonga n aki reke irouia ana botanaomata te uea are Noa ao n tiringaki.\n\n3 Ao a birinako i nanon waniua te bong nakon te rereua.\n\n4 Ao a roko n te aba, eng, te aba ae moan te tamaroa man aoraoi, te aba ae moan te itiaki ranna.\n\n5 Ao a katei umwaia, ao a moana ribanakin tanona, ao a moani katean taian kateitei; eng, a rang ni beku mwaaka, ao a kakorakoraia ni mwakuri.\n\n6 Ao a tangiria te botanaomata bwa e na riki Aramwa bwa aia uea, bwa e korakora tangirana irouia ana botanaomata.\n\n7 Ma e kangai nakoia: Taraia, e aki riai bwa e na iai ara uea; bwa e kangai te Uea: Ko na tai karieta te aomata temanna iaon temanna, ke e aki riai temanna n taku bwa e rietata riki nakon temanna; mangaia ae I tuangkami bwa e aki riai bwa e na iai ami uea.\n\n8 E ngae n anne ao ngke arona bwa kam kona ni karekeia aomata aika a tau bwa ami uea ao e riai bwa e na iai ami uea.\n\n9 Ma uringa ana buakaka te uea are Noa ma ana ibonga; ao ngai naba I a tia ni mwane n te bwai ni kamwane, ao ni karaoi bwaai aika a mwaiti aika a bati n ribaki imatan te Uea, ake a karika iai karaoan te rairannano irou ae korakora;\n\n10 E ngae n anne, i mwin te korakai ae mwaiti, ao e a ongo au tataro te Uea, ao e kaekai au tataro, ao e karikai bwa te bwai ni mwakuri i nanon baina are e kairingkami iai nakon ataakin ana koaua.\n\n11 E ngae n anne, ao I aki kakatonga n te bwai aio, bwa I aki tau bwa N na kakatonga iai.\n\n12 Ao ngkai N na tuangkami, kam a tia ni bwainikirinaki iroun te uea are Noa, ao n tautoronaki irouna ma ana ibonga, ao ni kairaki irouia nakon karaoan te buakaka; ngaia ae kam kabaeaki ni kabaebaen te buakaka.\n\n13 Ao ngkai kam a tia ni kamaiuaki ni mwaakan te Atua man taian kabaebae aikai; eng, ao mai nanon bain naba te uea are Noa ma ana botanaomata, ao mai nanon naba kabaebaen te buakaka, ma I tangiria bwa kam na kamatoaingkami i nanon te koaua aio are ngaia are kam a tia ni kainaomataki iai, ao kam na tai onimakina te aomata temanna bwa e na uea i aomi.\n\n14 Ao tai onimakina naba temanna bwa e na riki bwa ami tia reirei ke ami minita, ma ti ngkana ana aomata te Atua, ae e nakonako ni kawaina, ao e tau ana tua.\n\n15 Ao aikai ake e reireia iai ana botanaomata Aramwa, bwa e riai temanna n tangira raona n aiaron tangirana i bon irouna, ao e na akea te itabaraara imarenaia.\n\n16 Ao ngkai, e riki Aramwa bwa aia ibonga ae rietata, are e riki bwa te tia katea naba aia ekaretia.\n\n17 Ao e koro bukina bwa akea are kona ni karekea te kariaiakaki ni kabwarabwara ke n reirei ma ti mai irouna are bon mai iroun te Atua. Mangaia ae e katabuia aia ibonga ni kabane ma aia tia reirei ni kabane; ao akea ae katabuaki, ma ti mwaane aika a tau.\n\n18 Mangaia ae a tarataraia aia botanaomata, ao a kamwarakeia ni bwaai aika a kaineti ma te raoiroi.\n\n19 Ao e koro bukina bwa a rikirake kabwaiaia iaon te aba; ao a arana te aba arei bwa Eram.\n\n20 Ao e koro bukina bwa a mwaiti aika a kariki ao e rikirake kakabwaiaia iaon te aba ae Eram; ao a katea te kaawa, ao a aranna bwa ana kaawa Eram.\n\n21 E ngae n anne ao e nooria te Uea bwa e riai ni katuaia ana botanaomata; eng, e katai taotaonakin nanoia ma aia onimaki.\n\n22 E ngae n anne—ane katuka ana onimaki irouna ao ngaia are e na uotaki rake n te kabanea ni bong. Eng, ao e a koaua naba aio nakoia te botanaomata aio.\n\n23 Bwa taraia, N na kaotia nakoimi ae kam a tia n tautoronaki, ao akea ae kona ni kamaiungkamibwa bon ti te Uea ae Atuami, eng, are Atuan Aberaam ma Itaaka ma Iakobwa.\n\n24 Ao e koro bukina bwa e kamaiuia, ao e kaota mwaakana ae moan te korakora nakoia, ao e korakora kimwareireia.\n\n25 Bwa taraia, e koro bukina bwa n aia tai ni maeka i aban Eram, eng, i nanon te kaawa ae Eram, n tabe n ribana rarikin aia kaawa, ao e a kaoti aia taanga Reimwanaite iaon tian abaia.\n\n26 Ngkai e koro bukina bwa a birinako tarin Aramwa man aia tawaana, ao a botaki i nanon te kaawa ae Eram; ao a rang ni maaku ibukina ngkai a kona n nooriia Reimwanaite ake a kaoti.\n\n27 Ma e kawaria Aramwa ao e tei i buakoia, ao e kaungai nanoia bwa a riai n aki maaku, ma a riai n uringa te Uea ae Atuaia ao e na kamaiuia.\n\n28 Mangaia ae a kain maakuia, ao a tataro nakon te Uea bwa e na kamaraui nanoia Reimwanaite, bwa a na aki tiringia, ma buuia, ao ma natia.\n\n29 Ao e koro bukina bwa e kamarau nanoia Reimwanaite te Uea. Ao e mwananga Aramwa ma tarina n taenikai nako nanon baia; ao a taua aban Eram Reimwanaite bwa abaia.\n\n30 Ngkai aia taanga Reimwanaite ake a rimwia ana botanaomata te uea are Rimwaai, a bon bua i nanon te rereua i nanon boong aika a mwaiti.\n\n31 Ao taraia, a kuneia ana ibonga te uea are Noa, n te tabo ae aranna bwa Amuron; bwa a maeka iaon te tabo ae Amuron ao n unika aona.\n\n32 Ngkai aran aia mataniwi ibonga bon Amuron.\n\n33 Ao e koro bukina bwa e bubuti Amuron nakoia Reimwanaite; ao e kanakoia buuia, ake bon natia Reimwanaite ake aine, bwa a na bubuti nakoia mwaaneia, bwa a na aki tiringaki buuia.\n\n34 Ao a nanoangaia Amuron ma tarina Reimwanaite, ao a aki tiringia ibukiia buuia.\n\n35 Ao Amuron ma tarina a botaki ma Reimwanaite, ao a bon mwaamwananga i nanon te rereua ni kakaea aban Nibwaai ngke a kunea naba aban Eram, are kaainaki iroun Aramwa ma tarina.\n\n36 Ao e koro bukina bwa a berita Reimwanaite nakon Aramwa ma tarina, bwa ngkana a kaota nakoia te kawai nakon aban Nibwaai ao a na kaoka nakoia maiuia ao inaomataia.\n\n37 Ma ngke e a tia Aramwa ni kaota nakoia te kawai nakon aban Nibwaai ao aki kamatoa aia berita Reimwanaite; ma a kateia tautia ni katobibia aban Eram, bwa a na tarataraia Aramwa ma tarina.\n\n38 Ao nikiraia a mwananga nakon aban Nibwaai; ao tabeman mai buakoia a oki nako aban Eram, ao a kairia buuia ma natia tautia ake a tiku n te aba.\n\n39 Ao e kariaia aia uea Reimwanaite bwa e na riki Amuron bwa te uea man tautaeka iaoia ana botanaomata, ake a maeka iaon Eram; ma a na akea mwaakana ni karaoa ae kaitara ma ana baire aia uea Reimwanaite.\n\n", "mosiah 24": "[center][font_size=26]Mwakoro 24[/font_size][/center]\n\n[i]E bainikirina Aramwa ma ana botanaomata Amuron—A tiringaki ngkana a tataro—E karaoi uotaia te Uea bwa a na taraa ni beebete—E kamaiuia man te tautoronaki, ao a okira Taraemera. Uakaan ma 145–120 I.K.[/i]\n\n1 Ao e koro bukina bwa e rikirake tangiran Amuron iroun aia uea Reimwanaite, e kariaia aia uea Reimwanaite bwa e na riki ma tarina bwa taian tia reirei ibukiia ana botanaomata, eng, ao ibukiia naba te botanaomata ake a maeka iaon aban Tiemron, ma aban Tiirom, ao ma aban Amuron.\n\n2 Bwa a bon tia Reimwanaite n reke irouia aaba aikai; mangaia ae e a tia aia uea Reimwanaite n rineia taian uea ibukiia aaba aikai.\n\n3 Ao ngkai aran aia uea Reimwanaite bon Reimwan, are ingoanaki mai iroun tamana; mangaia ae e aranaki bwa te uea ae Reimwan. Ao e uea iaoia aomata aika moan te mwaiti.\n\n4 Ao e rineia tarin Amuron bwa tia reirei n aaba ni kabane ake a tautaekanaki irouia ana botanaomata; mangaia ae e a reireiaki aia taetae Nibwaite i buakoia aia botanaomata Reimwanaite ni kabane.\n\n5 Ao bon aomata ngaia aika a itangitangiri imarenaia; ma a aki ataa taekan te Atua; ao tarin Amuron a bon aki naba reiakin bwaai aika a kaineti ma te Uea ae Atuaia, ke ana tua Mote; ke n reireinia kanoan ana taeka Abinataai.\n\n6 Ma a reireia bwa a na kaawakin aia rongorongo, ao bwa a na kokoroboki imarenaia.\n\n7 Mangaia ae e a moanna n rikirake kaubwaia Reimwanaite, ao a moana te iokinibwai imarenaia ao a riki ni korakora, ao n riki bwa aomata aika a kamwamwane ma ni wanawana, n aron rabakaun te aonaba, eng, aomata aika moan te kamwamwane, aika a kukurei ni bwaai aika a buakaka, te iraa, ma tiaki nakoia oin tariia.\n\n8 Ao e koro bukina bwa e a moanna Amuron ni kabongana mwaakana i aon Aramwa ma tarina, ao e moana bwainikirinana, ao e tua nakoia natina bwa a na bwainikirinia natia.\n\n9 Bwa Amuron e kinaa Aramwa, ae bon ngaia temanna mai buakoia ana ibonga te uea, ao bwa ngaia temanna are kakoauai ana taeka Abinataai ao e kaeaki nako iroun te uea, mangaia are e un irouna; bwa e mena i aan te uea are Reimwan, ma e kabongana te mwaaka iaoia, ao e kakorakorai aia mwakuri, ao e kateia taan kammwakuri iaoia.\n\n10 Ao e koro bukina bwa moan te korakora rawawataia ao a kakorakora aia tataro nakon te Atua.\n\n11 Ao e tua Amuron bwa a na katoka aia tataro; ao e kateia taian tautia bwa a na tarataraia, ao ane kuneaki n tataro nakon te Atua e na tiringaki.\n\n12 Ao Aramwa ma ana botanaomata a aki kabaibati bwanaia n tataro nakon te Uea ae Atuaia, ma a tataro i nanoia nakoina; ao e atai aia iango ake a mena i nanoia.\n\n13 Ao e koro bukina bwa e roko irouia bwanaan te Uea i nanon aia tai n rawawata, ae kangai: Tabeki atuumi ao kabeebetei nanomi, bwa I ataa te berita ae tabu are kam a tia ni karaoia nakoiu; ao N na berita n ae tabu ma au botanaomata ao N na kamaiuia man te tautoronaki.\n\n14 Ao N na kabeebetei naba taian uota ake a katokaki iaon angami, bwa kam na aki kona n namakin iaon nukami, n ami tai n tautoronaki; ao N na karaoa aio bwa kam aonga n riki bwa taan kakoaua ibukiu i mwin aio, bwa kam aonga n ataa te koaua bwa Ngai, te Uea ae te Atua, I bon kaakawariia au botanaomata i nanon aia tai n rawawata.\n\n15 Ao ngkai e koro bukina bwa taian rawawata ake a katokaki iaon Aramwa ma tarina a kabeebeteaki; eng, ao e kakorakoraia te Uea bwa a na kona n uota uotaia ma te beebete, ao a karaoi nanon te Uea ma te kukurei ao te taotaonakinnano.\n\n16 Ao e koro bukina bwa moan te korakora aia onimaki ma aia taotaonakinnano ao e a manga roko naba bwanan te Uea nakoia ni kangai: Kam na kabebeteaki, bwa n ningabong ao N na kamaiuingkami man te tautoronaki.\n\n17 Ao e taku nakon Aramwa: Ko na kairia te botanaomata aio, ao N na nako ma ngkoe ni kamaiuia te botanaomata aio man te tautoronaki.\n\n18 Ao e koro bukina bwa Aramwa ma ana botanaomata a botiia aia tiibu n te tairiki, ma aia wiita; eng, ao e bon bane aia tairiki arei ni botiia aia tiibu.\n\n19 Ao ngke e a ingabong ao te Uea e a kamwanionakoia Reimwanaite ni matu, eng, ao a bane naba ni matu aia taan kammwakuri.\n\n20 Ao a mwananga Aramwa ma ana botanaomata nako nanon te rereua; ao ngke e a bwanin aio bong ni mwananga ao a katei umwaia i nanon te mwarua, ao a arana te mwarua bwa Aramwa, ibukina ngkai e kaira kawaia nako nanon te rereua.\n\n21 Eng, ao i nanon te mwarua are Aramwa ao a tataro ni kaitau nakon te Atua ngkai e a tia n nanoangaia, ma ni kabeebetei uotaia, ao ni kamaiuia man te tautoronaki; bwa a tia n tautoronaki, ao akea ae kona ni kamaiuia ma bon ti te Uea ae Atuaia.\n\n22 Ao a anga aia kaitau nakon te Atua, eng, aia mwaane ni kabane ma aia aine ni kabane ma natia ni kabane ake a kona n taetae a bane n tabeki bwanaia n nebo nakon Atuaia.\n\n23 Ao ngkai e taku te Uea nakon Aramwa: Kawaekoako ma te botanaomata aio ni kitana te tabo aio, bwa a tia n uti Reimwanaite ao a rimwingkami; mangaia ae kitana te tabo aio, ao N na katokia Reimwanaite n te mwarua aio bwa a na aki manga reitanako rimwiakia te botanaomata aio.\n\n24 Ao e koro bukina bwa a kitana te mwarua, ao a reita mwanangaia nako nanon te rereua.\n\n25 Ao i mwin tebwi ma uoua te bong i nanon te rereua ao a roko n aban Taraemera; ao e butimwaia te uea ae Motiaea ma te kimwareirei.\n\n", "mosiah 25": "[center][font_size=26]Mwakoro 25[/font_size][/center]\n\n[i]Kanoan Mureki i Taraemera a riki bwa Nibwaite—A reiakinaki taekaia ana botanaomata Aramwa ma Tinebi—Aramwa e bwabetitoa Rimwaai ma ana botanaomata—E kariaia Motiaea bwa e na katea ana Ekaretia te Atua Aramwa. Uakaan ma 120 I.K.[/i]\n\n1 Ao ngkai e tua te uea ae Motiaea bwa a na botaki aomata ni kabane.\n\n2 Ao aki rangi ni mwaiti ana botanaomata Nibwaai, ke n roko mwaitia ake a riki mai iroun Nibwaai nakon mwaitia ana botanaomata Taraemera, ake a riki mai iroun Mureki, ma ake a iria nako nanon te rereua.\n\n3 Ao a aki mwaiti riki bootaia ana botanaomata Nibwaai ma ana botanaomata Taraemera nakon mwaitia Reimwanaite; eng, e aki koro naba iteran mwaitia irouia.\n\n4 Ao ngkai a bane ana botanaomata Nibwaai ni botaki, ao ana botanaomata naba Taraemera, ao a botaki n rabwata aika uoua.\n\n5 Ao e koro bukina bwa e wareware Motiaea, ao e tua bwa e na warekaki, aia rongorongo Tinebi ma ana botanaomata; eng, e wareki aia rongorongo ana botanaomata Tinebi, man te tai are a kitana iai aban Taraemera ni karokoa manga okia.\n\n6 Ao e wareki naba ana rongorongo Aramwa ma tarina, ma rawawataia, man te tai are a kitana iai aban Taraemera ni karokoa te tai are a manga oki iai.\n\n7 Ao ngkai, ngke e a tia Motiaea ni wareki taian rongorongo aikai, a bane n onrake ana botanaomata ake a botaki n te miimi ao n te kubanako.\n\n8 Bwa a aki ataa te bwai ae a na iangoia; bwa ngke a taraia ake a tia ni kamaiuaki man te tautoronaki ao a onrake n te kimwareirei ae moan te bati.\n\n9 Ao riki, ngke a uringia tariia ake a tia n tiringaki irouia Reimwanaite ao a onrake n te nanokawaki, ao a mwaiti ake a tinako ranin mataia n te nanokawaki.\n\n10 Ao riki, a iangoa raoiroin te Atua naba ngkai, ao mwaakana ngke e kamaiua Aramwa ma tarina mai nanon baia Reimwanaite man te tautoronaki, a tabeki bwanaaia ni kaitaua te Atua.\n\n11 Ao riki, ngke a iangoia Reimwanaite, ake tariia ngkoa, n aroia ni bure ma ni bareka, ao a onrake n te maraki ma te aki rau ibukin maiun tamneia.\n\n12 Ao e koro bukina bwa aomata ake natia Amuron ma tarina, ake a uotia nako natia Reimwanaite bwa buuia, a bon aki kukurei n aroia tamaia, ao a aki kan manga katokai araia tamaia iaoia, mangaia ae a katoka iaoia aran Nibwaai, bwa aonga n aranaki bwa natin Nibwaai ao ni warekaki i buakoia ake a aranaki bwa Nibwaite.\n\n13 Ao ngkai a bane n aranaki ana botanaomata Taraemera bwa Nibwaite, ao aio ibukin ae e a tia ni kaokaki ueana ti nakoia ana kariki Nibwaai.\n\n14 Ao ngkai e koro bukina bwa ngke e a tia Motiaea n taetae ao ni wareware nakoia te botanaomata, ao e butiia Aramwa bwa e na taetae naba nakoia te botanaomata.\n\n15 Ao e taetae Aramwa nakoia, ngke a botaki n rabwata aika a korakora, ao e mwananga man te rabwata teuana nakon teuana, ni kabwarabwara nakoia te botanaomata ibukin te rairannano ma onimakinan te Uea.\n\n16 Ao e kaungaia ana botanaomata Rimwaai ma tarina, ma aomata ni kabane ake a tia ni kamaiuaki man te tautoronaki, bwa a na uringnga bwa bon te Uea are e kamaiuia.\n\n17 Ao e koro bukina bwa ngke e a tia Aramwa n reireia aomata bwaai aika a mwaiti, ao n toki ana taeka nakoia, ao e a kan bwabetitoaki te uea are Rimwaai; ao ana botanaomata naba ni kabane a kan bwabetitoaki naba.\n\n18 Mangaia ae e nako Aramwa nakon te ran ao e bwabetitoia; eng, e bwabetitoia n aron are karaoia nakoia tarina i nanon nein Moomon; eng, ao a bane n riki ake e bwabetitoia ni kabane bwa kaain ana ekaretia te Atua; ao e riki aio bwa a kakoauai ana taeka Aramwa.\n\n19 Ao e koro bukina bwa e kariaia te uea are Motiaea bwa e na katei mwanga n te ekaretia Aramwa ni kabuta aban Taraemera; ao e anganna te mwaaka ni katabuia ibonga ma tia reirei n mwangan ekaretia nako.\n\n20 Ngkai e karaoaki aio ibukina ngkai a bon rang ni mwaiti aomata ao a aki kona n taraaki iroun te tia reirei ae ti temanna; ao a bon aki kona naba n ongo ana taeka te Atua man te koraki ae ti teuana.\n\n21 Mangaia ae a bobotiia n rabwata aika a kakaokoro, ao a aranaki bwa ekaretia; ao n ekaretia nako iai taian ibonga ma tia reirei iai, ao ibonga ni kabane a bane n tataekina te taeka n aron are e taekinaki nakoia mai iroun Aramwa.\n\n22 Ao n aio, e ngae ngke a mwaiti ekaretia a bon bane n riki bwa ti teuana, eng, ae ana ekaretia te Atua; bwa akea te bwai are tataekina i nanon mwangan te ekaretia aikai ma ti te rairannano ao onimakinan te Atua.\n\n23 Ao iai itiua ekaretia iaon aban Taraemera. Ao e koro bukina bwa ane tauraoi ni katokaa iaona aran Kristo, ke te Atua, ao e a kaaina ana ekaretia te Atua.\n\n24 Ao a aranaki bwa ana botanaomata te Atua. Ao e karuoa Tamneina te Uea nako aoia, ao a kakabwaiaki, ao a rikirake kabwaiaia iaon te aba.\n\n", "mosiah 26": "[center][font_size=26]Mwakoro 26[/font_size][/center]\n\n[i]A mwaiti kaain te Ekaretia aika a kairaki nakon te bure irouia aika aki kakoaua—E anganaki te berita Aramwa bwa e na reke irouna te maiu ae akea tokina—E na reke kabwaran aia bure akana a rairinanoia ao a bwabetitoaki—Ngkana a kaoti aia bure kaain te Ekaretia aika a mena i nanon te buakaka nakon Aramwa ao nakon te Uea ao a na kabwaraki aia bure; ngkana aki ao a na kabaneaki man te Ekaretia. Uakaan ma 120–100 I.K.[/i]\n\n1 Ngkai e koro bukina bwa a mwaiti kaain te roro ae rikirake ae a aki oota n ana taeka te uea ae Beniamina, ngkai bon ngaia ataei aika uarereke n te tai are e taetae iai nakoia ana botanaomata; ao a aki kakoauai aia katei aia kaaro.\n\n2 A aki kakoaua are e a tia n taekinaki ibukin mangautiia maate, ao a aki kakoaua naba taekan rokon Kristo.\n\n3 Ao ngkai ibukin aia aki kakoaua ao a aki oota n ana taeka te Atua; ao a matoatoa nanoia.\n\n4 Ao a aki kan bwabetitoaki; ke ni kan kaaina te ekaretia. Ao a riki bwa aomata aika kaokoro n aron aia onimaki, ao a teimatoa n aroia anne, n aroia ni bwain te rabwata ma ni bure; bwa a rawa n tataro nakon te Uea ae Atuaia.\n\n5 Ao ngkai n ana tai n tautaeka Motiaea ao mwaitia e karako riki nakon iteran mwaitia ana botanaomata te Atua; ma ibukin te itabaraara imarenaia taari ao e a rikirake mwaitia.\n\n6 Bwa e koro bukina bwa a keweia aika a mwaiti ake a mena n te ekaretia n aia taetae ni kababa, ao a kairia nakon karaoan bure; mangaia ae e riai bwa aomata ake a karaoa te bure, aika kaain te ekaretia, a na katuaeaki man te ekaretia.\n\n7 Ao e koro bukina bwa a kairaki nako mataia ibonga, ao a kairaki nakoia ibonga irouia tia reirei; ao a kairia ibonga nakon Aramwa, ae te ibonga are e rietata.\n\n8 Ngkai e a tia te uea ae Motiaea n angan Aramwa te kariaiakaki i aon te ekaretia.\n\n9 Ao e koro bukina bwa e aki ataia Aramwa bwa tera ae a tia ni karaoia; ma a mwaiti taan kakoaua ni kaaitaraia; eng, a mwaiti aomata ake a teirake ni kakoauai bure aika a mwaiti.\n\n10 Ngkai bon akea te bwai ae aiaron aio are e a tia n riki mai i mwaaina i nanon te ekaretia; mangaia ae e raraoma tamnein Aramwa, ao e tua bwa a riai ni uotaki nako matan te uea.\n\n11 Ao e taku nakon te uea: Taraia, aikai aomata aika a mwaiti ake ti a uotia nakoim, ae a tia n tabekaki bukinaia irouia tariia; eng, ao a bon tia ni kuneaki ni karaoan taian bure. Ao a aki rairinanoia man aia bure; mangaia ae ti a kairia nakoim, bwa ko aonga ni motiki taekaia n aron aia bure ake a karaoi.\n\n12 Ma e taku te uea ae Motiaea nakon Aramwa: Taraia, N na aki motiki taekaia; mangaia ae N na anga nako nanon baim bwa ko na motiki taekaia.\n\n13 Ao ngkai e a manga aki rau naba tamnein Aramwa; ao e nakon te Uea bwa e na titirakinna bwa teraa ae na karaoia ibukin aio, bwa e maaku bwa rimwi e karaoa te kairua imatan te Atua.\n\n14 Ao e koro bukina bwa ngke e a tia n tataro ma nanona ni kabane nakon te Atua, ao e a taetae nakoina bwanaan te Uea, ni kangai:\n\n15 Ko na kakabwaiaki Aramwa, ao a na kakabwaiaki aomata ake a bwabetitoaki i nanon nein Moomon. Ko kakabwaiaki ibukina ngkai e rang ni korakora am onimaki ti man ana taeka au toro are Abinataai.\n\n16 Ao a na kakabwaiaki akekei ibukin aia onimaki ae korakora ti man taeka ake ko a tia n taekin nakoia.\n\n17 Ao ko na kakabwaiaki ngkai ko a tia ni katea te ekaretia irouia te botanaomata aio; ao a na kamatoaki, ao a na riki bwa au botanaomata.\n\n18 Eng, a na kakabwaiaki te botanaomata aio ake a tauraoi ni katoka arau iaoia; bwa a na aranaki n arau; ao au bwai ngaia.\n\n19 Ao ibukin ae ko a tia n nakoiu ibukiia taan bure, ko na kakabwaiaki.\n\n20 Bon ngkoe au toro; ao I berita n ae tabu nakoim bwa e na reke iroum te maiu ae akea tokina; ao ko na toro irou ao ko na waaki i nanon arau, ao ko na botiia au tiibu.\n\n21 Ao te aomata are kan ongo n au taeka e na riki bwa au tiibu; ao ngaia are ko na butimwaia nako nanon te ekaretia, ao ngaia naba are N na butimwaia.\n\n22 Bwa taraia, aio au ekaretia; ane bwabetitoaki ao e na bwabetitoaki nako nanon te rairannano. Ao ane ko butimwaia e na kakoaua arau; ao ngaia are N na bon kabwarai ana bure.\n\n23 Bwa bon ngai are I uota buren te aonaba; bwa bon ngai are I a tia ni karikiia; bwa bon ngai are e kariaia are kakoaua ni karokoa te toki nnena i angataiu.\n\n24 Bwa taraia, arau are a na aranaki iai; ao ngkana a kinaai ao a na nako mai, ao e na reke aia tabo ae akea tokina i angataiu.\n\n25 Ao e na koro bukina bwa ngkana e tang te kauoua ni bu ao ngkanne akana tuai man kinaai a na nako mai n tei imatau.\n\n26 Ao ngkanne a na ataia ae Ngai te Uea ae Atuaia, bwa ngai te Tia Kaboia; ma a na aki kabooaki.\n\n27 Ao ngkanne N na taekinna nakoia bwa I aki kinaia; ao a na nako nakon te ai are aki totoki are e a tia ni katauraoaki ibukin te riaboro ma ana anera.\n\n28 Mangaia ae I taekina aio nakoimi, bwa ane e aki kan ongo ni bwanaau, bon ngaia naba are e na aki butimwaeaki nakon au ekaretia, bwa ngaia are N na aki butimwaia n te kabanea ni bong.\n\n29 Mangaia ae I kangai nakoim, Nako; ao ane e a tia ni bure nakoiu, ngaia are ko na motika taekana n aron ana bure are e a tia ni karaoia; ao ngkana e kaota ana bure nakoim ao nakoiu, ao e rairananona ma te nano ae koaua, ngaia ae ko na kabwara ana bure, ao N na kabwara naba ana bure.\n\n30 Eng, ao N na kabwarai aia bure au botanaomata n aron katoa tain aia rairannano ibukin aia bure nakoiu.\n\n31 Ao kam na kabwarai naba ami bure imarenami; bwa I kangai nakoimi, ane e aki kabwarai ana bure raona ngkana e a tia n rairananona, ao te aomata anne e na karekea te rekenikai nakoina.\n\n32 Ngkai I kangai nakoim, Nako; ao ane e aki raira nanona man ana bure ao ngaia ae e na aki warekaki i buakoia au botanaomata; ao e na bwainaki aio ni moanaki man te tai aio.\n\n33 Ao e koro bukina bwa ngke e ongo Aramwa taian taeka aikai ao e koroi bwa e aonga n iai irouna, bwa e aonga ni motiki taekaia kaain te ekaretia n aron ana tua te Atua.\n\n34 Ao e koro bukina bwa e nako Aramwa ni motika taekaia aomata ake a tia ni kuneaki ni karaoa te bure, n ana taeka te Uea.\n\n35 Ao ake a rairinanoia man aia bure ao a kaoti, ao e warekia i buakoia kaain te ekaretia.\n\n36 Ao ake a rawa ni kaoti aia bure ao n rairinanoia man aia buakaka, ao ngaia ake a aki warekaki i buakoia kaain te ekaretia, ao a kamaunaki araia.\n\n37 Ao e koro bukina bwa Aramwa e kairi aron ana waaki ni kabane te ekaretia; ao e a moanna ni manga reke irouia te rau ma te waaki n aron ana waaki te ekaretia, man tararua raoi aron maiuia imatan te Atua, ni butimwaia aika a mwaiti, ao ni bwabetitoia aika a mwaiti.\n\n38 Ao ngkai bwai aikai ni kabane e karaoi Aramwa ma raona ni beku ake a tararua te ekaretia, ni kawakin raoi tua, reireia ana taeka te Atua ni bwai ni kabane, rawawata n aron karawawata aika a mwaiti, ngkai a bwainikirinaki irouia aika tiaki kaain ana ekaretia te Atua.\n\n39 Ao a kamaunaia tariia; ao a kamaunaki naba, ngaia ni kabane n ana taeka te Atua, n aron aia bure, ke taian bure ake a tia ni karaoi, ngkai a tuangaki mai iroun te Atua bwa a na kakaonimaki n tataro, ao ni kaitau ni bwai ni kabane.\n\n", "mosiah 27": "[center][font_size=26]Mwakoro 27[/font_size][/center]\n\n[i]E katoka bwainikirinaia aomata Motiaea ao e tua bwa a na katiteboia—A kataia Aramwa te teei ma natin Motiaea mwaane aika aman ni kamauna te Ekaretia—E kaoti te anera ao e tuangiia bwa a na katoka aia mwakuri ae buakaka—E kainaki wiin Aramwa—A riai aomata ni kabane ni manga bungiaki ngkana a kan karekea te kamaiuaki—A tataekina taekan te euangkerio Aramwa ma natin Motiaea ake aman. Uakaan ma 100–92 I.K.[/i]\n\n1 Ao e koro bukina bwa te bwainikirinaki are karaoaki nakon te ekaretia mai irouia ake a aki kakoaua e rikirake ni korakora ao a moanna ni ngurengure kaain te ekaretia, ao a tangitang nakoia aia mataniwi ibukin aio; ao a tangitang nakon Aramwa. Ao e uotarake te tang aio Aramwa nakon aia uea ae Motiaea. Ao e maroro Motiaea ma ana ibonga ibukina.\n\n2 Ao e koro bukina bwa e kanakoa ana taeka te uea ae Motiaea ni kabwanina aon te aba bwa a na akea te aomata ae aki kakoaua ae e na bwainikirinia aomata ake kaain ana ekaretia te Atua.\n\n3 Ao e a buti nako te tua nakoia ekaretia ni kabane bwa akea te bwainikirinaki imarenaia, ao e na reke te boraoi i marenaia aomata ni kabane;\n\n4 E na riai n aki uruakaki te rau n te kamoamoa ke te kainikatonga; bwa e riai te aomata nako n iangoa raona n aron iangoana i bon irouna, ni mwakuri ma oin korakoraia ibukin maiuna.\n\n5 Eng, ao a riai aia ibonga ma aia tia reirei ni kabonganai korakoraia ibukin maiuia, n taainako ma ti n tain te aoraki, ke n tain kainnanoakia; ao ni karaoan bwaai aikai, ao a korakora n reke irouia ana akoi te Atua.\n\n6 Ao e a rikirake te rau iaon te aba; ao a rikirake mwaitia aomata, ao a moanna ni kabuta aon te aonaba, eng, i meang ao i maiaki, i mainiku ao i maeao, a katei kaawa aika a korakora ma aika a uarereke ni katabwanina te aba.\n\n7 Ao e kawariia te Uea ao e kakabwaiaia, ao a riki bwa te botanaomata ae bubura ma ni kaubwai.\n\n8 Ngkai natin Motiaea mwaane bon raoia aika a aki kakoaua; ao raoia bon natin Aramwa temanna, ae arana Aramwa, n ingoana tamana; ma e riki bwa te aomata ae moan te buakaka ao tia taromauri boua. Bon te aomata ngaia ae baati n taetae, ao e taekina te kewe nakoia aomata; mangaia ae e kairia aika a mwaiti bwa a na katotongnga ni karaoi buakaka ake e a tia ni karaoi.\n\n9 Ao e riki bwa te bwai ni katabetabe ibukin butiraoin ana ekaretia te Atua; ao e anai nanoia aomata; ao e karika te kauntaeka imarenaia aomata; are e a karekea iai ana tai ana kairiribai te Atua ni kabongana mwaakana iaoia.\n\n10 Ao e koro bukina bwa ngke e waaki ni kataia ni kamauna ana ekaretia te Atua, bwa e koaua ae mwakuri ni karaba ma natin Motiaea mwaane ni kataia ni kamauna te ekaretia, ao ni kairia nako ana botanaomata te Uea, ni kaitaraa ana tua te Atua, ke are e taekinna te uea—\n\n11 Ao n aron are I taekinna nakoimi, ngke a tabe ni waaki ni kaitaraa te Atua, taraia, e kaoti ana anera te Uea nakoia; ao e ruo n aiaron te nang; ao e taetae n aiaron te baa, are e a ruru iai aontano are a tei iai.\n\n12 Ao moan te korakora miimia, ao a bwaka nako aontano, ao a aki oota n taeka ake e taekin nakoia.\n\n13 E ngae n anne ao e manga tabeka riki bwanaana, ni kangai: Aramwa, teirake kaetiko, bwa bukin tera ngkai ko bwainikirina ana ekaretia te Atua? Bwa e kangai te Uea: Aio au ekaretia, ao N na kateia; ao akea ae e na kamauna, ma ti riaon te tua irouia au botanaomata.\n\n14 Ao e a manga kangai riki te anera: Taraia, e a tia te Uea n ongo aia tataro ana botanaomata, ao ana tataro naba ana toro ae Aramwa, ae tamam; bwa e a tia n tataro ma te onimaki ae korakora ibukim bwa ngkoe ae ko na anganaki ataakin te koaua; mangaia ae aio bukin ae I a roko iai bwa N na kaota nakoim mwaakan ao korakoran te Atua, bwa aonga ni kaekaki aia tataro ana toro n aron aia onimaki.\n\n15 Ao taraia ko kona ni kaitaraa mwaakan te Atua? Bwa taraia, e aki ruru aontano ni bwanaau? Ao ko aki noorai ni matam? Ao I a tia ni kanakoaki mai iroun te Atua.\n\n16 Ao I kangai nakoim: Nako, ao uringa aron tautoronakia ami bakatibu i aban Eram, ao i aban Nibwaai; ao uring bwaai aika moan te korakora ake e a tia ni karaoi ibukiia; bwa a bon tia n tautoronaki, ao e a tia ni kamaiuia. Ao ngkai I kangai nakoim, Aramwa, toua nako kawaim, ao tai manga kataia ni kaitaraa te ekaretia, bwa aonga ni kaekaki aia tataro, ao karaoia e ngae ngkana ko bon kan kamaunako i bon iroum.\n\n17 Ao ngkai e koro bukina bwa aikai kabanean taeka ake e taekin te anera nakon Aramwa, ao e a kitanna.\n\n18 Ao ngkai a bwaka Aramwa ma raona ake a mena i rarikina i aontano, bwa e korakora miimia; bwa a tia n noora ana anera te Uea n oin mataia; ao bwanaana aiaron te baa, are karurua te aonaba; ao a ataia bwa akea riki ma ti mwaakan te Atua ae kona ni karurua te aonaba ao ni kamwainginga n aiaron ae e na bwenaua.\n\n19 Ao ngkai e rang ni korakora miimiin Aramwa ao e a aki kona n taetae, ao e aki kona ni kauka wiina; eng, ao akea korakorana, ao e aki konai n tabeki baina; mangaia ae e a uotaki irouia ake a iria, n aiaron te aki konabwai, ni kaweneaki imatan tamana.\n\n20 Ao a kaongoa tamana taekan bwaai ake a riki nakoia; ao e kimwareirei tamana, bwa e ataia bwa bon mwaakan te Atua.\n\n21 Ao e tua bwa a na botaki aomata aika a mwaiti bwa a na kakoaua te bwai are e a tia ni karaoia te Uea ibukin natina, ao ma raona ake a iria.\n\n22 Ao e tua bwa a na botaki ibonga; ao a moana aia aki mamatam, ao a tataro nakon te Uea ae Atuaia bwa e na kauka wiin Aramwa, bwa e aonga ni kona n taetae, ao bwa aonga naba ni kaokaki korakoran bwain rabwatana—bwa aonga ni kaukaki mataia aomata n noora ao n ataa raoiroin ao mimitongin te Atua\n\n23 Ao e koro bukina bwa i mwin aia aki mamatam ma aia tataro i nanon te maan ae uoua te ngaina ao te bong, ao a oki korakoran bwain rabwatan Aramwa, ao e teirake ao e a taetae nakoia, n tuangiia bwa a na kukurei:\n\n24 Bwa e taku, I a tia n rairananou man au bure, ao I a tia ni kabooaki iroun te Uea; taraia I a tia ni bungiaki i nanon te tamnei.\n\n25 Ao e taku te Uea nakoiu: Ko na tai miimi bwa aomata ni kabane, eng, mwaane ma aine, aaba, reeti, neewe, ao botanaomata ni kabane, a na bane ni manga bungiaki; eng, manga bungiaki i nanon te Atua, ni bitaki man aia bwai n rabwata ma aroia ni bwaka, nakon te aro n raoiroi, ao ni kabooaki iroun te Atua, n riki bwa natina mwaane ma aine;\n\n26 Ao ngkanne a na riki bwa aomata aika a boou; ma ngkana a aki karaoa aio, e na bon aki kona n reke irouia uean te Atua.\n\n27 I kangai nakoimi, bwa ngkana a aki karaoa aio, ao a na teweaki nako; ao I kakoaua aio, kioina ngkai I a tia ni kaniia teweau nako.\n\n28 E ngae n anne, i mwin korakaiu i nanon te kaangaanga, n rairananou ni karokoa kaniian mateu, ao n ana nanoanga te Uea ao e nooria bwa e tau bwa e na kamaiuai man te kabuekaki are aki totoki, ao I a manga bungiaki i nanon te Atua.\n\n29 E a tia ni kabooaki tamneiu man te aro ae kananokawaki ae moan te mao ma ana kabaebae te buakaka. I a tia ni mena i nanon te rua ae te kabanea n rootongitong; ma ngkai I a noora ootan te Atua ae moan te kamiimi. E a tia ni kammarakaki tamneiu n te karawawataki ae akea tokina; ma I a tia n anaaki, ao e aki manga kammarakaki tamneiu.\n\n30 I tia n aki kakoaua au Tia Kaboai, ao ni kakewei bwaai ake a tia n taekinaki irouia ara bakatibu; ma ngkai a na ataia bwa e na bon roko, ao bwa e uringi bwaai ni kabane ake e kariki, e na kaoti nakoia ni kabane.\n\n31 Eng, a na katorobubua bubua ni wae ni bane, ao a na bane neewe ni karaoiroia. Eng, n te kabanea ni bong, are a na bane n teirake iai aomata bwa a na motikaki taekaia irouna, ao a na kakoaua bwa bon ngaia te Atua; ao akana a tia n aki maeka ma te Atua iaon te aonaba, a na reke nakoia te moti are te katuaeaki ae aki totoki; ao a na mwaeiei, man ruru, ao ni kauangi i aan matana ake a noori bwaai ni kabane.\n\n32 Ao ngkai e koro bukina bwa man te tai arei ao e a waaki Aramwa n reireia aomata, ao ake a mena naba i rarikin Aramwa n te tai are kaoti iai te anera nakoia, ni mwamwananga ni kabuta te aba, n tataekin nakoia aomata bwaai ake a tia n ongo man noori, ao n tataekina ana taeka te Atua i nanon te korakai ae bati, ngkai a bwainikirinaki irouia ake aki kakoaua, ao a oreaki naba irouia aika mwaiti mai buakoia.\n\n33 Ma n rinanon kaangaanga aikai, ao a karekea te rau n nano nakoia kaain te ekaretia, ni kamatoai aia onimaki, ao ni kaungai nanoia bwa a na taotaonakinnano ao ni kekeiaki ni kaawakina ana tua te Atua.\n\n34 Ao aman mai buakoia bon natin Motiaea aika mwaane; Ao araia bon Amon, Aaron, Aomna, ao Imnaai; aikai araia natin Motiaea aika mwaane.\n\n35 Ao a mwamwananga ni kabuta aon aban Taraemera, ao nakoia aomata ni kabane ake a mena i aan ana tautaeka te uea ae Motiaea, ni kakaonimaki ni kamaoi ikoaki akea a tia ni karaoi nakon te ekaretia, ni kaoti aia bure ni kabane, n tataekin bwaai ake a tia n ongo man noori, ao ni kabwarabwarai taian taeka ni burabeti ma koroboki aika tabu nakoia ake iai nanoia ni kan ongora iai.\n\n36 Ao a riki bwa ana bwai ni mwakuri te Atua ni karokoia aika a mwaiti nakon ataakin te koaua, eng, nakon ataakin aia Tia Kaboia.\n\n37 Ao ai mwaitira kakabwaiaia! Bwa a tataekina te rau; ao a tia n tataekini rongorongo aika raraoi aika a tamaroa; ao a tataekinna nakoia aomata bwa e tautaeka te Uea.\n\n", "mosiah 28": "[center][font_size=26]Mwakoro 28[/font_size][/center]\n\n[i]Natin Motiaea mwaane a mwananga bwa a na kabwarabwara nakoia Reimwanaite—E kabonganai atibu n tia mamata aika uoua Motiaea n rairi aia bwaatua Iaretaite. Uakaan ma 92 I.K.[/i]\n\n1 Ngkai e koro bukina bwa ngke a tia natin Motiaea mwaane ni karaoi bwaai aikai, ao a kairia tabeman mai irouia ao a okira tamaia, are te uea, ao a butiia bwa e na kariaia bwa a na konaa, n ikotaki ma aia aomata ake a tia n rineia, n nakon aban Nibwaai bwa aonga ni kona n tataekin bwaai ake a tia n ongo, ao bwa aonga naba n anga ana taeka te Atua nakoia tariia, aika Reimwanaite—\n\n2 Ao bwa aonga ni karekea nakoia ataakin te Uea ae Atuaia, ao ni kamatoa nakoia aia bure aia bakatibu; ao bwa aonga ni katoka mai irouia aia kairiribai nakoia Nibwaite, ao bwa e aonga naba ni karekeaki nakoia te kimwareirei iroun te Uea ae Atuaia, bwa aonga n iraorao imarenaia, ao bwa e na toki te itabaraara imarenaia ni kabuta te aba are e a tia n anganiia te Uea ae Atuaia.\n\n3 Ngkai nanoia e tangiria bwa e na karokoaki taekan te kamaiuiaki nakoia ana kariki bwai aika a maiu ni kabane, bwa a aki kona moan ae e na iai tamnein te aomata temanna ae e na kamaunaki; eng, e bon riki naba iangoan ae e na iai te tamnei ae e na reke irouna te kammarakaki ae aki totoki bwa karikan ae ana ruru ma ni kurere.\n\n4 Ao aio aron ana mwakuri Tamnein te Uea ni mwakuri iaoia, bwa bon ngaia kabanean ngkoa buakakaia taan bure. Ao e nooria te Uea ma ana nanoanga ae aki totoki bwa e na kamaiuia; ma e ngae n anne ao a rinanon te aki rau n tamnei ibukin aia buakaka, ni maaku bwa a rawa ni kaeaki nako n aki toki.\n\n5 Ao e koro bukina bwa a bubuti nakon tamaia i nanon boong aika a mwaiti bwa a na kanakoaki nakon aban Nibwaai.\n\n6 Ao te uea ae Motiaea e tataro nakon te Uea bwa e riai bwa e na kariaia natina bwa a na nakoia Reimwanaite n tataekina ana taeka.\n\n7 Ao e taku te Uea nakon Motiaea: Kanakoia, bwa a mwaiti aika a na kakoauai aia taeka, ao e na reke irouia te maiu ae akea tokina; ao N na kamaiuia natim mai nanon baia Reimwanaite.\n\n8 Ao e koro bukina bwa e kariaia Motiaea bwa a na mwananga ni karaoa are a tia ni bubuti bwa a na karaoia.\n\n9 Ao a karaoa mwanangaia nakon te rereua bwa a na tataekina te taeka nakoia Reimwanaite; ao N na manga anga rongorongon aia waaki i mwina.\n\n10 Ngkai a akea ae e kona te uea ae Motiaea n anganna ueana, bwa akea natina ae kan butimwaea ueana.\n\n11 Mangaia ae e uoti taian rekooti ake a koreaki iaon bwaatua aika buraati, ma ana bwaatua Nibwaai, ao bwaai ni kabane ake e a tia ni kaawakin n aron ana tua te Atua, ngke e a tia n rairi ao n tua bwa a na koreaki rekooti ake a mena iaon bwaatua aika koora ake a kuneaki irouia ana botanaomata Rimwaai, ake e anganaki mai iroun Rimwaai;\n\n12 Ao e karaoa aio ibukin te aki rau n nano are e reke irouia ana botanaomata; bwa a kabanei nanoia ibukin kan ataakin taekaia botanaomata ake a tia n tiringaki.\n\n13 Ao ngkai e rairi man aia ibuobuoki atibu ake uoua ake a kabaeaki nakon kain te kai ni katebe ake uoua.\n\n14 Ngkai a tia ni katauraoaki bwaai aikai man moan rikin bwaai, ao ni buti man te rooro teuana nakon teuana, ibukin rairan taian taetae;\n\n15 Ao a tia ni kaawakinaki man taurabwaki i nanon bain te Uea, bwa e aonga ni kaotia nakoia bwaai aika a maiu ni kabane ake a na bwaina te aba, aia buakaka ma aia mwakuri aika a ribaki ana botanaomata;\n\n16 Ao te aomata are iai irouna bwaai aikai e na aranaki bwa te tia mamata, n aron te waaki n taai ake ngkoa.\n\n17 Ao ngke e a tia Motiaea n rairi rekooti aikai, taraia, a taekinaki iai rongorongoia te botanaomata ake a tiringaki, man te tai are a tiringaki iai ni katean te taua are korakora, n te tai are kamwaiti iai te Uea neweia aomata ao a maenako iaon te aonaba ni kabuta, eng, ao man te tai naba anne rikaaki ni karokoa karikan Atam.\n\n18 Ngkai rongorongo aikai ake a karika te tang ae korakora irouia ana botanaomata Motiaea, eng, a bon onrake n te nanokawaki ae korakora; e ngae n anne, e anganiia te atatai ae korakora, are a kimwareirei iai.\n\n19 Ao e na koreaki te rongorongo aio i mwin aio; bwa taraia, a riai aomata ni kabane n atai taekan bwaai ake a koreaki i nanon te rongorongo aio.\n\n20 Ao ngkai, n aron are I taekinna nakoimi, bwa ngke e a tia te uea ae Motiaea ni karaoi bwaai aikai, e anai bwaatua aika buraati, ao bwaai ni kabane ake e a tia ni kaawakin, ao e angan Aramwa, are natin Aramwa; eng, taian rekooti ni kabane, ao bwaai n raitaeka naba, ao e katikui i nanon baina, ao e tua nakoina bwa e riai ni kaawakin man taurabwai, ao ni koroi naba aia rekooti te botanaomata, ni buti man te roro teuana nakon teuana, n aiaron are a tia ni buti man te roro teuana nakon teuana man te tai are a kitana iai Ierutarem Riaai.\n\n", "mosiah 29": "[center][font_size=26]Mwakoro 29[/font_size][/center]\n\n[i]E uotiarake Motiaea bwa a riai taan tia moti n onea mwiin te uea—A kairia aia aomata uea aika a buakaka nakon te bure—E rineaki Aramwa te teei bwa te mataniwi n tia moti ni bwanaia te botanaomata—Bon ngaia naba te ibonga ae rietata ibukin te ekaretia—A mate Aramwa te ikawai ao Motiaea. Uakaan ma 92–91 I.K.[/i]\n\n1 Ngkai ngke e a tia Motiaea ni karaoa aio ao e a kanakoa te rongorongo ni kabuta te aba, nakoia aomata ni kabane, ni kan atai nanoia bwa antai ae e na riki bwa aia uea.\n\n2 Ao e koro bukina bwa e roko bwanaia te botanaomata ni kangai: Ti tangiria bwa e na riki natim are Aaron bwa ara uea ao ara tia tautaeka.\n\n3 Ma e a tia Aaron n nako aban Nibwaai, mangaia ae e aki kona te uea n anganna ueana; ao e aki naba kan ana ueana Aaron; ke ni iai mai buakoia natin Motiaea mwaane ake a tauraoi ni katokaa iaoia te aba n uea.\n\n4 Mangaia ae e a manga kanakoa riki te rongorongo te uea ae Motiaea nakoia aomata; eng, e kanakoa te rongorongo ae koreaki nakoia aomata. Ao aikai taian taeka ake a koreaki, e kangai:\n\n5 Taraia, O ngkami au botanaomata, ke tariu, bwa irou tariu ngkami, I tangiria bwa kam na iangoa te bwai are kam a tia ni butiaki bwa kam na baireia—bwa kam tangiria bwa e na reke ami uea.\n\n6 Ngkai I taekinna nakoimi bwa e a tia te aomata are e riai n reke irouna te abanuea n aki butimwaia, ao e aki kan katokaa iaona te abanuea.\n\n7 Ao ngkai ngkana iai are e a manga rineaki n onea mwiina, taraia I raraoma bwa e na bae n riki te itabaraara imarenami. Ao antai ae e na ataia ao e kona natiu, are riai n reke te abanuea irouna, n un ao e na kairia nako mwakoron te botanaomata aio mangaia, are e na kariki buaka ma itabaraara imarenami, are e na reke mai iai tiritiri ao bitakin ana mwakuri te Uea nakon te buakaka, eng, ao a na kamaunaki iai tamneia aomata aika a mwaiti.\n\n8 Ngkai I kangai nakoimi, ti na kawanawanaira ao ti na iangoi bwaai aikai, bwa akea kariaiakara ni kamaraia natiu, ke ni iai kariaiakara bwa ti na kamaraia temanna ngkana arona bwa e rineaki n onea mwiina.\n\n9 Ao ngkana e okiri arona ni kamoamoa ma aika a buakaka natiu ao e na kona n anai taeka ake e a tia n atong, ma n anaa nnena n te aba n uea, are e na kona iai n ikotaki ma te botanaomata aio ni karaoa te bure.\n\n10 Ao ngkai e riai bwa ti na wanawana n taratarai bwaai aikai, ao ni karaoa are e na reke iai te rau irouia te botanaomata aio.\n\n11 Mangaia ae N na riki bwa ami uea n nikiran au bong ni maiu; e ngae n anne, e riai bwa ti na rineia taan moti, bwa a na motiki taekaia te botanaomata aio n aron ara tua; ao ti na kaboou aron aia waaki te botanaomata aio, bwa ti na rineia aomata aika a wanawana bwa taan moti, ake a na motika taekaia te botanaomata aio n aron ana tua te Atua.\n\n12 Ngkai e tamaroa riki bwa e na motikaki taekan te aomata iroun te Atua nakon ae iroun te aomata, bwa a tau ana motikitaeka te Atua n taainako, ma ana motikitaeka te aomata a aki tau n taainako.\n\n13 Mangaia ae ngkana e kona ao a na riki aomata aika a tau bwa ami uea, ake a na kamatoai ana tua te Atua, ma ni motika taekaia te botanaomata aio n aron ana tua, eng, ngkana a kona n riki aomata bwa ami uea ake a kona ni karaoa aron are e karaoia tamau are Beniamina nakoia te botanaomata aio—I kangai nakoimi, ngkana e kona n riki aio n taainako ao ngkanne e riai bwa e na teimatoa ni iai ami uea are e na tautaeka i aomi.\n\n14 Ao ngai naba I a tia ni beku ma korakorau ma au konabwai ni kabane ake irou, n reireingkami ana tua te Atua, ao ni kamatoa te rau ni kabuta te aba, bwa a na akea taian buaka ma itabarara, ke te iraa, ke te anaibwai, ke te tiriaomata, ke bwaai riki tabeua aika a buakaka;\n\n15 Ao te aomata are e a tia ni karaoa te buakaka, I a tia ni katuaea n aron te bure are e a tia ni karaoia, n aron taian tua ake ti a tia n anganaki mai irouia ara bakatibu.\n\n16 Ngkai I kangai nakoimi, ibukina ngkai a aki tau aomata ni kabane, e aki riai bwa e na iai te uea ke Ueea ake a na tautaeka i aomi.\n\n17 Bwa taraia, mwaitira te buakaka are e a tia ni karaoia temanna te uea, eng, ao mwaitira ana urubwai!\n\n18 Eng, uringa te uea are Noa, ana buakaka ma ana mwakuri aika a ribaki, ao aia buakaka naba ma aia mwakuri ana botanaomata aika a ribaki. Taraia moan te korakora te rekenikai are e reke nakoia; ao ibukin naba aia buakaka ao a kairaki nakon te tautoronaki.\n\n19 Ao ngke e aki karinna, aia Tia Karikibwai ae wanawana, ibukin aia rairannano ae kororaoi, are a na bon mena naba ngkai i nanon te tautoronaki.\n\n20 Ma taraia, e kamaiuia kioina ngkai a karinanoia imatana; ao kioina ngkai a kakorakorai aia tataro nakoina ao e a kamaiuia man te tautoronaki; mangaia ae e mwammwakuri te Uea ma mwaakana ni bwaai nako i buakoia natia aomata, n arora baina ae nanoanga nakoia ake a onimakinna.\n\n21 Ao taraia, ngkai I kangai nakoimi, kam aki kona ni kabwaka te uea ae buakaka ma ti rinanon te itabaraara, ma te tiriaomata.\n\n22 Bwa taraia, e na kairia raona nakon te buakaka, ao e na kairia ana tautia i rarikina; ao e na urui aia tua ake a tia n tautaeka i nanon te raoiroi i mwaaina; ao e na toubekai ana tua te Atua.\n\n23 Ao e na katei tua, ao e na kanakoi nakoia ana botanaomata, eng, aika taian tua aika a boraoi ma arona ni bure; ao ane e aki iri nanon ana tua e na tua bwa e na tiringaki; ao ake a teirake ni kaitaraa ao e na kanakoia ana tautia bwa a na buakaniia, ao ngkana e konaia ao e na tiringia; ao te uea ae aki raoiroi e na onea kawain te raoiroi nakon te buakaka.\n\n24 Ao ngkai taraia bwa I kangai nakoimi, e aki riai bwa a na reke iroumi mwakuri aika a ribaki n aron aikai.\n\n25 Mangaia ae kam na rineia man bwanaia te botanaomata, taan moti, bwa aonga ni motikaki taekami ni kaineti ma tua ake kam a tia n anganaki irouia ami bakatibu, aika a eti raoi, aika a anganaki ni bain te Uea.\n\n26 Ngkai e burenibwai bwa e na kaokoro are e tangiraki ni bwanaan te botanaomata ma ae te eti; ma e nonoraki riki ae ti tabeman aika a tangira ae e aki bure; mangaia ae kam na karaoa aio bwa ami tua—ni karaoi ami waaki ni bwanaan te botanaomata.\n\n27 Ao ngkana e roko te tai are e rineaki iai te buakaka ni bwanaan te botanaomata, ao bon te tai naba are e na roko iai ana motikitaeka te Atua i aomi; eng, bon te tai naba anne are e na kawaringkami ma te urubwai ae korakora n aron are e a tia ni karaoia ni karokoa te tai aio ni kawaran te aba aei.\n\n28 Ao ngkai ngkana iai ami tia moti, ao a aki motiki taekami n aron te tua are e a tia ni kateaki, ao kam kona n tua bwa a na motikaki taekaia iroun te tia moti ae e rietata riki.\n\n29 Ngkana a aki motiki taeka n ae raoiroi ami tia moti aika rietata, kam kona n tua bwa ana botaki ami tia moti ake mai nano, ao a na motika taekan ami tia moti are rietata, n aron bwanaia te botanaomata.\n\n30 Ao I tua nakoimi ni maakan te Uea bwa kam na karaoi bwaai aikai; ao I tua nakoimi bwa kam na karaoi bwaai aikai, ao bwa a na akea ami uea; bwa ngkana a karaoa te bure ma bwaai aika a buakaka te botanaomata aio ao a na bon bane ni bukinaki iai i bon irouia.\n\n31 Bwa taraia I kangai nakoimi, a tia n rinanon te bure aomata aika a mwaiti ibukin buakakaia aia uea; mangaia ae a na katokaaki aia buakaka ni kabane iaon atuuia aia uea.\n\n32 Ao ngkai I tangiria bwa e na bua te buakaka aio man te aba aio, ai moaraara riki buakoia au botanaomata; ma I tangiria bwa te aba aio te aba n inaomata, ao aomata ni kabane a na kimwareirei n inaomataia ma aia konabwai, ni maanin are motikia te Uea bwa ti na maeka iai iaon te aba aio, eng, ni karokoa tokin maiuia ara kariki iaon te aba aio.\n\n33 Ao a mwaiti riki bwaai ake e koroi te uea ae Motiaea nakoia, ni kaoti nakoia ana korakai ma ana kaangaanga te uea ae raoiroi, eng, aki raun tamneina ibukiia ana botanaomata, ao ibukin ngurengureia te botanaomata nakon aia uea; ao e kabwarabwarai ni kabane nakoia.\n\n34 Ao e tuangiia bwa a aki riai bwaai aikai; ma e riai bwa e na tibwauaaki te rawawata iaoia te botanaomata ni kabane, bwa e na uota tibwana temanna i bon irouna.\n\n35 Ao e kaotii naba nakoia aki nakoraoin aia mwakuri, ngkana e tautaeka te uea ae e aki raoiroi iaoia;\n\n36 Eng, ana bure ma ana mwakuri aika bati n ribaki ni kabane, ao buaka ni kabane, ma itabaraara, ma te tiritiri, ma te iraa, ma te anaibwai, ma karaoan mwakuri ni kabekaau, ao aekan mwakuri nako aika a buakaka aika a aki kona ni warekaki—n tuangiia bwa a aki riai bwaai aikai, bwa a bon rang ni kaaitarai ana tua te Atua.\n\n37 Ao ngkai e koro bukina bwa te uea ae Motiaea e a tia ni kanakoi rongorongo aikai nakoia ana botanaomata ao a kakoauai ana taeka.\n\n38 Mangaia ae a katoka tangiran karekean te uea, ao e rikirake irouia kantaningan reken boraoia aomata iaon te aba ni kabuta; eng, ao aomata ni kabane a kaota tauraoia ni bukinaki ibukin oin aia bure.\n\n39 Mangaia ae koro bukina bwa ae a bobotiia n taian rabwata ni kabuta te aba, ni kaoti bwanaia bwa antai aika a na riki bwa aia tia moti, aika a na motiki taekaia man tua ake a tia n anganaki; ao moan te kimwareirei ngaia ibukin te inaomata are a tia n anganaki.\n\n40 Ao e rikirake ni korakora tangiran Motiaea irouia; eng, a karinea riki nakoia aomata nako; bwa a aki nooria n aiaron te aomata ae iowawa are ukoukora ana raka, eng, bwa te kaubwai e na kabuakaka te tamnei; bwa e aki anaa te kaubwai mai irouia, ao e aki naba kukurei n te tiritiri; ma e kamatoa te rau iaon te aba, ao e a tia n tua nakoia ana botanaomata bwa a na kamaiuaki man aekan tautoronaki nako; mangaia ae a karinea, eng, n ae moan te korakora, riaon ae kona n taekinaki.\n\n41 Ao e koro bukina bwa a rineia taan moti bwa a na tautaeka iaoia, ke ni motiki taekaia n aron te tua; ao a karaoa aio ni kabuta aon te aba.\n\n42 Ao e koro bukina bwa e rineaki Aramwa bwa te moan tia moti ae rietata, ao ngaia naba te ibonga ae rietata, te nakoa are anganaki mai iroun tamana, are anganaki iai te mwioko ibukin ana waaki te ekaretia ni kabane.\n\n43 Ao ngkai e koro bukina bwa e nakonako Aramwa n aron kawain te Uea, ao e kaawakin ana tua, ao e anga ana moti aika a raraoi; ao e teimatoa te rau iaon te aba.\n\n44 Ao aio moan aia tautaeka taan moti ni kabuta aon aban Taraemera, irouia te botanaomata aika Nibwaite; ao Aramwa ngaia te moan ao te tia moti ae rietata.\n\n45 Ao e koro bukina bwa e a mate tamana, ae ai wanibwi ma uoua ana ririki, n tia ni maiu ni kakoroi bukin ana tua te Atua.\n\n46 Ao e koro bukina bwa e mate naba Motiaea, n ana katenibwi ma teniua n ririki n tautaeka, ngke onobwi ma teniua ana ririki; are e a reke iai bootana ae nimabubua ao ruaiwa te ririki man te tai are e kitana iai Ierutarem Riaai.\n\n47 Ao are e a toki iai aia tautaeka uea i aoia te botanaomata ae Nibwaite; ao are e a toki naba iai ana bong ni maiu Aramwa, are ngaia ae katea aia ekaretia.\n\n", "alma 1": "[center][font_size=26]Ana Boki Aramwa Natin Aramwa[/font_size][/center]\n\nAna rongorongo Aramwa, are natin Aramwa, are te moan ao mataniwia taan moti iaoia ana aomata Nibwaai, ao bon te ibonga ae rietata iaon te Ekaretia. Rongorongon aia tautaeka taan moti, ao taian buaka ma itabaraara i buakoia aomata. Ao bon rongorongon naba te buaka imarenaia Nibwaite ao Reimwanaite, ni kaineti ma ana rongorongo Aramwa, are te moan ao mataniwia taan moti.\n\n[center][font_size=26]Mwakoro 1[/font_size][/center]\n\n[i]Neooa e reirei koaua aika kewe, e katea te ekaretia, ao e moan nakoa n ibonga ae kewe, ao e tiringa Kiteon—Neooa e tiringaki ibukin ana bure—Nakoa n ibonga aika kewe ao te bwainikirinaki e a butanako i buakoia aomata—Ibonga a bon kamaiuia i bon irouia, aomata a tararuaia ake a kainnano, ao e rikirake te Ekaretia. Uakaan ma 91–88 I.K.[/i]\n\n1 Ngkai e a koro bukina bwa n te moan ririki are a tautaeka iai taan moti i aoia ana botanaomata Nibwaai, ni moa man te tai aio, te uea ae Motiaea e a iranako kawain te aonaba ni kabane, e a tia ni buaka n te buaka ae raoiroi, n nakonako n ae eti imatan te Atua, e aki katuka temanna are e na uea i mwina, ma e ngae n anne e a tia ni katei tua ao a butimwaeaki irouia aomata mangaia ae a kabaeaki bwa a na iri taian tua ake e a tia ni karaoi.\n\n2 Ao e koro bukina bwa n te moan ririki are e tautaeka iai Aramwa n te kaintekateka ni motikataeka, iai te mwaane are e a kairaki nako matana bwa e na motikaki taekana, te mwaane ae bubura man kinaaki ibukin korakorana ae bati.\n\n3 Ao e a bon tia n nako buakoia aomata, ni kabwarabwara nakoia te bwai are e aranna bwa ana taeka te Atua, ni uota rikaaki man kaaitara te ekaretia; man taetae nakoia aomata bwa ni kabane ibonga ma tia reirei a riai n rangi ni kinaaki; ao a riai n aki mwakuri ni baia, ma a na riai ni kamaiuaki irouia aomata.\n\n4 Ao e kaotiota naba ana koaua nakoia aomata ae a na bane aomata ni kabane ni kamaiuaki n te kabanea ni bong, ao a riai n aki maaku man rurubenebene, ma a na kona n tabekarake atuuia man kimwareirei; bwa te Uea e a tia ni karikiia aomata ni kabane ao e a tia naba ni kabooia aomata ni kabane, ao n tokina, ni kabane aomata a na karekea te maiu ae akea tokina.\n\n5 Ao e koro bukina bwa e a kataua reiakinan bwaai aikai n te aro ae a mwaiti ae a kakoauai ana taeka, a mwaiti n te aro are a waaki ni kamaiua man n anganna te mwane.\n\n6 Ao e a moanna ni kamoamoa ibukin te kainikatonga are i nanona, man ni bwaini kunnikai aika bobuaka, eng, ao man waaki ni katea te ekaretia ae boto iaon ana reirei.\n\n7 Ao e koro bukina bwa iaoni kawaina, n nakoia ake a kakoauai ana taeka, e a kaitibo ma te mwaane ae kaain ana ekaretia te Atua, eng, ae aia tia reirei; ao e a waaki ni kauntaeka mangaia n te aro ae matoatoa, ma ni kataia ni kairia nako kaain ana ekaretia, ma te mwaane arei e tei ni kaitaraa, ni kaetia man ana taeka te Atua.\n\n8 Ngkai aran te aomata anne bon Kiteon; ao bon ngaia te bwai ni mwakuri i nanon bain te Atua ibukin kainaomatakia ana aomata Rimwaai man te tautoronaki.\n\n9 Ngkai, ibukina bwa Kiteon e tei ni kaitaraa ma ana taeka te Atua e un iroun Kiteon, ao e kaotinakoa ana kabaang ao e a waaki n oroia. Ngkai Kiteon e a rotaki n te kara mangaia are e a aki kona ni kaaitarai kaina ma ngaia are e a mate n te kabaang.\n\n10 Ao te mwaane are e tiringa e anaaki irouia aomatan te ekaretia ao e a uotaki nako matan Aramwa, bwa e na motikaki taekana ni kaineti ma ana bure ake e a tia ni karaoi.\n\n11 Ao e koro bukina bwa e tei imatan Aramwa ao e kataia ni kamaiua ma te ninikoria.\n\n12 Ma Aramwa e taku nakoina: Nooria, aio bon te moan tai ae te nakoa n ibonga ae kewe e uotaki nako i buakoia aomata aikai. Ao nooria, ko aki ti namakina te bure ibukin te nakoanibonga ae kewe ma ko kataia naba ni kairoroia n te kabaang; ao ngkana arona bwa e na kairoroaki nakoanibonga ae kewe i buakoia aomata e na bon riki bwa kamaunakiia ni kabane.\n\n13 Ao ko a tia ni kawawaea raraan te aomata ae e raoiroi, eng, te mwaane ae e a tia ni karaoa te raoiroi ae bati i buakoia te botanaomata aei; ao ngkana ti na kamaiuko ao raraana e na roko iaora bwa kataean kaina.\n\n14 Mangaia ae e a tia ni motikaki taekam bwa ko na mate, ni kaineti ma te tua are ti a tia n anganaki iroun Motiaea, ara kabanea n Uea; ao e a tia ni butimwaeaki irouia te botanaomata aio, mangaia ae te botanaomata aio a na riai n ira te tua.\n\n15 Ao e koro bukina bwa a anaia, ao arana bon Neooa; ao a uotianako nako taubukin te tabuki are Maentaai, ao ikai are e a riki iai n, ke n etina e a kaotia, imarenan karawa ma te aonaba bwa te bwai are e reirei nakoia aomata e kaitaraa ana taeka te Atua; ao ikai are e a rinanon te mate ae kamama.\n\n16 Ma e ngae n anne, te bwai aei e aki katoka butanakon nakoa n ibonga ae kewe ni kabuta te aba; bwa are a mwaiti aika a tangiri bwain te aonaba aei ae akea bonganaia, ao a waaki nako n tataekin koaua aika a kairua; ao a karaoa aei ibukin te kaubwai ao te karineaki.\n\n17 Ma e ngae n anne, a maaku ni kewe, bwa e rawa n ataaki, ibukin maakakin te tua, bwa taan kewe a katuaeaki; mangaia ae a bakan kabwarabwara ni kaineti ma aia koaua, ao ngkai te tua akea korakorana iaon te aomata ibukin ana koaua.\n\n18 Ao a maaku ni kimoa, ibukin maakakin te tua, bwa aekaki aikai a katuaeaki; ao a maaku naba n ana te bwai n akea te kakaeti, man tiritiri, bwa ane e tiritiri e na katuaeaki n uaa te mate.\n\n19 Ao e koro bukina bwa naake aki kaaina ana ekaretia te Atua a waaki ni bwainikirinia ake a kaaina ana ekaretia te Atua, ao ake a katokaa iaoia te ara ae Kristo.\n\n20 Eng, ao a bwainikirinia, ao a karawawataia n aekakin taetae ni kawai nako, ao aio ibukin aia nanorinano; ibukina bwa aki kamoamoaia n aron tarakia, ao ibukina bwa a tibwaa ana taeka te Atua imarenaia, n akea te mwane ao boona.\n\n21 Ao ngkai iai te tua ae matoatoa i buakoia kaain te ekaretia, bwa a na akea te mwaane ae kaain te ekaretia, ae e na teirake ma ni bwainikirinia ake aki kaaina te ekaretia, ao bwa a na akea bwainikirinaia imarenaia.\n\n22 Ma e ngae n anne, a mwaiti i buakoia aika a waaki ni kamoamoa, ao a waaki ni kauntaeka n un ma aia kairiribai, n te aro are a oro, eng, a bon oro temanna ma temanna n aia timoi.\n\n23 Ao aio n te kauoua n ririki n ana tai n tautaeka Aramwa, ao aio are e a karika te karawawataki ae bati nakon te ekaretia; eng, e karika te kaangaanga ae bati ma te ekaretia.\n\n24 Bwa nanoia aika a mwaiti a matoatoa, ao a kamaunaki araia, bwa aikoa manga uringaki riki i buakoia ana aomata te Atua. Ao a mwaiti aika a nako mai i buakoia.\n\n25 Ngkai aio bon te kataaki ae korakora nakoia ake a tei ni matoatoa i nanon te onimaki, ma e ngae n anne, a teimatoa man aki kamwaingaki ni kawakinan ana tua te Atua, ao a keiakinna ma te taotaonakin nano te bwainikirinaki are e a uatao iaoia.\n\n26 Ao ngke ibonga a kitan tabeia bwa a na tibwaa ana taeka te Atua nakoia aomata, aomata a bon kitan naba tabeia bwa a na ongo ana taeka te Atua. Ao ngke e a tia te ibonga n tibwaua nakoia ana taeka te Atua; a bane n oki ma te nanomwaka nakon tabeia; ao te ibonga, e aki karietata riki nakoia ana taan ongora, bwa e aki raoiroi riki te tia kabwarabwara nakon te tia ongora, ao te tia reirei e aki raoiroi riki nakon te tia reireinaki; ao aio are a katiteboaki iai, ao a bane ni beku, te aomata nakon korakorana.\n\n27 Ao a bon anga aia bwai, ni kabane te aomata nakon are iai irouna, nakoia ake bon akea aia bwai ao ake a kainnano, ma ake a aoraki, ao ake a karawawataki, ao aki bwainiia ni kunikai aika a bobuaka, ma a bon itiaki man taraaraoi.\n\n28 Ao aio are a katea iai ana waaki te ekaretia; ao man aio are a waaki iai ni manga reke irouia te rau ae reitinako, e ngae ngke a bon bwainikirinaki.\n\n29 Ao ngkai ibukin teimatoan te ekaretia a moanna n rianako kaubwaia, ni iai rakan bwaai ni kabane ake a kainnanoi—n raka aia nanai ni man, ma aia man aika a uarereke man marikarika n aekaia nako, ao n raka naba koraan arokaia ae kanga uteute, ao te koora, ma te tirewa, ma bwaai aika a kakawaki, man raka te tirika, ma rinen aika a raoiroi rarangakia ao aekakin kunnikai ni kabane aika a raraoi man aki katikiraoaki.\n\n30 Ao ngkanne, n tain nakoraoin aroia, aki kanakoia aika akea karabaia, ke ake a baki, ke ake a taka, ke ake a aoraki, ke ake a tuai n amwarake man mooi; ke ake aki mena nanoia iaon te kaubwai, mangaia ae a bon akoi nakoia aomata ni kabane, ake a kara ao ake a ataei, ake a kabureaki ao ake a inaomata, te mwaane ao te aine, mai tinanikun te ekaretia ke mai i nanon te ekaretia, n akea te inanonano nakoia aomata n aron kainnanoia.\n\n31 Ao ngkanne a bon nakoraoi aroia ao a riki n raka kaubwaia nakoia ake aki kaaina te ekaretia ae a mena iai.\n\n32 Bwa naake aki kaaina aia ekaretia a bon waaki i nanon te tabunea, ma taromaurian te ouananti ke te aoriori, ma te bwabwarantiko ae akea nanona, ma te bakantang ao te kauntaeka, ma ni bwain kunnikai aika a bobuaka, ao a kamoamoa man taku bwa a rine riki iaoia aomata; te bwainikirinaki, te kewe, te iraa, te anaibwai, karaoan te wenenibure, ao te tiritiri, ao aekan te buakaka ni kabane; ma e ngae n anne, e kamatoaki te tua iaoia aomata ni kabane ake a karaoa te bure, n noorakin riaina.\n\n33 Ao e koro bukina bwa man karaoan nanon te tua nakoia, n te aro ae aomata a kainnanoaki ibukin te bwai are a tia ni karaoia, a moanna n toki, man aki karaoa te bure bwa a rawa n ataaki; ngaia are, e a mwaiti te rau i buakoia ana botanaomata Nibwaai niua aia kanimaua n ririki n tautaeka taan moti.\n\n", "alma 2": "[center][font_size=26]Mwakoro 2[/font_size][/center]\n\n[i]Ameriti e uokoukora te kan riki n Uea ma e aki butimwaeaki ni bwanaaia aomata—Taan iriria a karikiia bwa te uea—Ameritinaite a buakaniia Nibwaite ao a konaki—Reimwanaite ao Ameritinaite a ikotiia aia taanga ni buaka ao a konaki—Aramwa e a tiringa Ameriti. Uakaan ma 87 I.K.[/i]\n\n1 Ao e koro bukina bwa ni moan waakinan aia kanimaua n ririki n tautaeka ao e a waaki te itabaraara i buakoia aomata; bwa iai temanna te mwaane ae arana Ameriti, ae te aomata ae kamwamwane, eng, te aomata ae wanawana n aron rabakaun te aonaba, ao bon kaain te botaki are e kaainna te mwaane are e tiringa Kiteon n te kabaang, are e bon tiringaki ni kaineti ma te tua.\n\n2 Ao ngkai Ameriti aio e a tia, n arona ni kamwamwane, ni kairia aomata aika a mwaiti bwa a na iria; n te aro are a bon mwaiti ao a moanna ni korakora; ao a moanna ni kataia ni karika Ameriti bwa te uea iaoia aomata.\n\n3 Ao aio e bon kakamaku nakoia aomata ake kaain te ekaretia, ao nakoia naba ake a bon tuai ni kairaki nako n ana waaki ni kairoro Ameriti; bwa a ataia bwa ni kaineti ma aia tua bwaai aikai a riai ni kateaki n nanoia aomata.\n\n4 Mangaia ae ngke arona bwa e kona Ameriti ni karekea aia kariaia aomata, ibukina bwa bon te aomata ae buakaka, e na bon aki anganiia inaomataia ao bwaai ake a na kona n reke irouia man te ekaretia; bwa bon nanona bwa e na kamauna ana ekaretia te Atua.\n\n5 Ao e koro bukina bwa aomata a ikotaki ni kabane ni kabuta te aba, ni kabane te aomata n oin nanona, tao n tei ibukin ke ni kaitaraa Ameriti, n rabwata aika a kakaokoro, ao a mwaiti unraaia ma aia kauntaeka aika a kamimi imarenaia.\n\n6 Ao a bon ikotiia ni kabane bwa a na rinerine ni kaineti ma te bwai arei; ao a kawenei imataia tan moti.\n\n7 Ao e koro bukina bwa nanoia aomata a kaitaraa Ameriti, ao e aki karikaki bwa te uea iaoia aomata.\n\n8 Ao aio are e a karika te kimwareirei ae bati inanoia naake a kaitaraa, ma Ameriti e bon kauerakea nanoia ake a boutokaaia ni kaaitaraia ake aki boutokaaia.\n\n9 Ao e koro bukina bwa a ikotiia ni kabane, ao a katabua Ameriti bwa aia uea.\n\n10 Ao ngke Ameriti e a uea iaoia e anga te kaetieti nakoia bwa a na riai n anai aia bwai ni buaka ma ni kaaitaraia tariia; ao e karaoa aio bwa aonga ni mena i aana.\n\n11 Ngkai ana aomata Ameriti a bon kaokoroaki n te ara ae Ameriti, ao a bon aranaki bwa Ameritinaite; ao nikiraia a bon aranaki bwa Nibwaite, ke ana aomata te Atua.\n\n12 Mangaia ae aomata ake Nibwaite a bon ataa aia iango Ameritinaite, ao mangaia ae a bon katauraoia bwa a na kaaitaraia, eng a bon katauraoia ma kabaang, ao ma kabaang aika a uarereke, ao ma kainikatebe, ao ma kanoa ni katebe, ao ma atibu, ao ma baana, ao ma bwaai ni buaka ni kabane, n aekaia nako.\n\n13 Ao ibukin aei a bon tauraoi ni kaaitaraia Ameritinaite n aia tai n roko. Ao a bon rineaki mataniwi, ma mataniwi aika a ririeta, ao mataniwia mataniwi, ni kaineti ma mwaitia.\n\n14 Ao e koro bukina bwa Ameriti e bon katauraoia ana aomata ma aekakin bwaai ni buaka n aekaia nako; ao e rineia taan babaire ao taan kairiri iaoia ana aomata, bwa a na kairia nakon te buaka ni kaaitaraia tariia.\n\n15 Ao e koro bukina bwa Ameritinaite a roko nako aon te tabuki are Ameniu, are bon i mainikun te karanga are Tiitan, are e mena i rarikin te aba are Taraemera, ao ikekei are a buaka iai ma Nibwaite.\n\n16 Ngkai Aramwa bon te mataniwi iaoia taan moti ao bon aia tia babaire ana aomata Nibwaai, mangaia ae e a waaki rake ma ana aomata ma ana mataniwi, ao mataniwia, eng ma i moaia ana taanga ni buaka, ni kaaitaraia Ameritinaite n te buaka.\n\n17 Ao a waaki n tiringia Ameritinaite iaon te tabuki i mainikun Tiitan. Ao Ameritinaite a bon un ma Nibwaite ma te korakora ae bati, n te aro are a mwaiti Nibwaite ake a bwaka irouia Ameritinaite.\n\n18 Ma e ngae n anne te Uea e bon kakorakoraia Nibwaite n te aro are a tiringia Ameritinaite n te tiritiri ae korakora, n te aro are a waaki ni birinako ma i mataia.\n\n19 Ao e koro bukina bwa Nibwaite a kakioia Ameritinaite ni kabanea te bong arei, ao a bon tiringia n te tiritiri ae korakora, n te aro ae ake a mate mai irouia Ameritinaite tebwi ma uoua tenga tebubua tenibwi ao uoman aomata; ao a mate mai irouia Nibwaite, onoua tenga nimabubua onongaun ma uoman te aomata.\n\n20 Ao e koro bukina bwa ngke Aramwa e aki kona ni kakioia riki Ameritinaite e a baireia bwa ana aomata a na katea aia umwanrianna n te mwarua ae arana Kiteon, te mwarua are e bon aranaki i mwin Kiteon are e tiringaki iroun Neooa n te kabaang; ao n te mwarua aio Nibwaite a bon katei aia umwanrianna ibukin te tairiki.\n\n21 Ao Aramwa e kanakoia ana tia kamwane bwa a na iriia nikiraia Ameritinaite n te aro are e na kona n ataa aia waaki ma aia babaire, bwa e aonga ni kona ni kawakinna mai irouia, n te aro ae e na kona ni kamaiuia ana aomata man te tiringaki.\n\n22 Ngkai naake e a tia ni kanakoia bwa a na taataraa aia tabo n tataninga Ameritinaite bon araia Teram, ao Amanoa, ao Maentaai, ao Rimee, ao aikai ake a nako ma aia aomata bwa a na taataraa aia tabo Ameritinaite.\n\n23 Ao e koro bukina bwa n te ingabong a oki nakon aia tabo Nibwaite ma te ienikuri ao a bon rangi ni mimi, ao man korakora maakuia, man taku:\n\n24 Nooria, ti ririmwia aia taanga n tautia Ameritinaite, ao bon te kubanako ngaira, n aban Mwaina, i etan Taraemera, n te kawai are e kaineta aban Nibwaai, ti a nooria Reimwanaite aika a mwaiti ao nooria, Ameritinaite a bon ikotaki mangaia.\n\n25 Ao a bon buaka ma tarira n te aba arei; ao a bon birinako mai irouia ma aia nanai ni man, ma buuia aine, ao natia, nakon ara kaawa; ao ngkana ti aki kawaekoaira ana bon reke irouia ara kaawa, ao tamara, ao buura aine, ma natira a na bon tiringaki.\n\n26 Ao e koro bukina bwa ana aomata Nibwaai, a anai umwaianrianna, ao a kitana te mwarua are Kiteon man kaineta aia kaawa, are bon te kaawa are Taraemera.\n\n27 Ao nooria, i nanon aia tai n rinanon te karanga are Tiitan, Reimwanaite ao Ameritinaite a bon mwaiti n aiaron mwaitin tanon taari, a roko iaoia bwa a na tiringia.\n\n28 Ma e ngae n anne, Nibwaite a bon kakorakoraki ni bain te Uea, bwa a tia n tataro ma te korakora nakoina bwa e na kainaomataia ma i nanon baia aia kairiribai, mangaia ae te Uea e bon ongo tangiia, ao e bon kakorakoraia, ao Reimwanaite ma Ameritinaite a bwaka i mataia.\n\n29 Ao e koro bukina bwa Aramwa e un ma Ameriti n te kabaang, ni kaaitara; ao e korakora uniia, imarenaia.\n\n30 Ao e koro bukina bwa Aramwa, ana aomata te Atua, e bon roko irouna korakoran te onimaki ae mwaiti, e tang man taku, O te Uea, nanoangaai ao anganai te maiu, bwa N na riki ngai bwa te bwai ni mwakuri i nanon baim ni kamaiuia ao man kawakinia aomata aikai.\n\n31 Ngkai ngke e tia Aramwa n taekin taeka aikai e a manga un riki ma Ameriti; ao e a kakorakoraki, n te aro are e a tiringa Ameriti n te kabaang.\n\n32 Ao e bon un naba ma aia uea Reimwanaite; ma aia uea Reimwanaite e birinako ma i matan Aramwa ao e kanakoia ana tautia bwa ana un ma Aramwa.\n\n33 Ma Aramwa ma ana tautia, a un ma ana tautia aia uea Reimwanaite ni karokoa e tiringia ao e kakioia ni kaokia.\n\n34 Ao ngaia are e a kaitiaka te tabo, ke rarikin te karanga, are e mena i maeaon te karanga are Tiitan, man karenakoi rabwataia Reimwanaite are a tia n tiringaki n ranin Tiitan, bwa e aonga n ae ana aomata e na reke nneia ni mwananga n un ma Reimwanaite ao Ameritinaite a mena n iteran mainikun te karanga are Tiitan mai maeao.\n\n35 Ao e koro bukina bwa ngke a bane n tia n rinanon te karanga are Tiitan ao Reimwanaite ma Ameritinaite a waaki ni birinako mai irouia, e ngae ngke a bon rangi ni mwaiti ao a bon aki kona ni warekaki.\n\n36 Ao a birinako imwaia Nibwaite nakon te rereua i maeao meang, riaon tian te aba, ao Nibwaite a bon kakioia ma korakoraia, ao a bon tiringia.\n\n37 Eng, a bon kaaitaraki man iteraia nako, man tiringaki ao man kakioaki, ni karokoa ae a maenako i maeao ao i meang, ni karokoa ae a roko n te rereua ae arana Emaunga; ao bon mwakoron te rereua are e onrake irouia maan aika a kakang ma ni korakora bakiia.\n\n38 Ao e koro bukina bwa a mwaiti aika a mate n te rereua man ikoakiia, ao a bon kanaki irouia maan akekei ma maniin karawa; ao riia a bon tia ni kuneaki, ao a bon bwarikoriko iaon te aba.\n\n", "alma 3": "[center][font_size=26]Mwakoro 3[/font_size][/center]\n\n[i]Ameritinaite a kanikinaeia ni kaineti ma te taeka ni burabeti—Te naan Reimwanaite a bon kamaraiaki ibukin aia kaitara—Aomata a bon karokoi maraia i aoia—Nibwaite a konaia aia taanga ni buaka riki teuana Reimwanaite. Uakaan ma 87–86 I.K.[/i]\n\n1 Ao e koro bukina bwa Nibwaite ake aki tiringaki n taian bwai ni buaka, i mwin taunakiia ake a tia n tiringaki—ngkai mwaitia ake a tiringaki e aki warekaki, ibukin korakoran mwaitia—i mwin taunakiia aia mate a bane n okira abaia, ao bataia, ao buuia aine, ao natiia.\n\n2 Ngkai a mwaiti aine ao ataei ake a tia n tiringaki n te kabaang, ao ai aroia naba aia nanai ni man aika a mwaiti; ao mwaitin naba aia marae ni wiita a bon uruakaki bwa a bon toutouaki irouia aomata aika a mwaiti.\n\n3 Ao ngkai a bon mwaiti Reimwanaite ao Ameritinaite ake a tia n tiringaki iaon rarikin te karaanga are Tiitan ake a karenakoaki i nanon marawan te karanga are Tiitan; ao nooria riia are mena i kabin taari ao a bon mwaiti.\n\n4 Ao Ameritinaite a kaokoro ma Nibwaite, bwa a bon tia ni kanikinaeia ma te uraura iaon ramwaia n ai aroia Reimwanaite; ma e ngae n anne a bon tuai n imanii atuuia n ai aroia Reimwanaite.\n\n5 Ngkai atuuia Reimwanaite a bon imanaki; ao a bon bebeekan, ma ti iai kunin te man are a kabaea i nukaia, ao aia kunikai naba ni kamanoia man te buaka, are e kabaeaki iaoia, ao aia katebe, ao aia kai ni katebe, ao aia atibu, ao aia bana, ao aekaia nako.\n\n6 Ao kuniia Reimwanaite a bon bwatabwata, ni kaineti ma te kanikina are e katukaki iaoia aia bakatibu, are bon te maraia iaoia ibukin riaoan te tua irouia ma aia kaitara nakon tariia, are Nibwaai, Iakobwa, ao Iotebwa, ao Taam are bon mwaane aika a raoiroi ma ni mimitong.\n\n7 Ao tariia a bon ukoukora tiringakia, ngaia are a bon maraia; ao te Uea ae te Atua e katuka iaoia te kanikina, eng, iaon Reimwan ma Remuera, ao iaon naba natin Itimaera ake mwaane, ma kaain ana utu Itimaera aika aine.\n\n8 Ao aio e karaoaki bwa e aonga n ae a kaokoroaki kanoaia ma kanoaia tariia, ao n te aro aei te Uea ae te Atua e na kona ni kawakinia ana aomata bwa a aonga n aki irengan ao man aki kakoauai katei aika a kairua are e na kona n riki bwa kamaunakia.\n\n9 Ao e koro bukina bwa ane e iein kanoana ma Reimwanaite e bon karokoa naba te maraia arei iaoia kanoana.\n\n10 Ngaia, ae ane e kariaia bwa e na kairaki nako irouia Reimwanaite ao e aranaki n te ara ae Reimwanaite, ao bon iai te kanikina ae katokaki iaona.\n\n11 Ao e koro bukina bwa ane e aki kakoaua kateia Reimwanaite, ma e kakoauai rongorongo ake a uotaki ma i Ierutarem, ao kateia aia bakatibu, ake a eti, ao naake a kakoauai ana tua te Atua man kawakini, a bon aranaki bwa ana aomata Nibwaai, ni moa man te tai arei.\n\n12 Ao bon ngaia are a bon tia ni kaawakin rongorongo aika koaua ibukiia aia aomata, ao ibukiia aomata ake Reimwanaite.\n\n13 Ngkai ti na manga okiria Ameritinaite, bwa iai naba te kanikina are e mena iaoia; eng, bon ngaia ae a katoka te kanikina iaoia, eng, ae bon te kanikina ae uraura iaon ramwaia.\n\n14 Ngaia are e a kakoroaki bukin ana taeka te Atua, bwa aikai taeka ake e taekin nakon Nibwaai: Nooria, I a tia ni kamaraiaia Reimwanaite, ao N na katoka te kanikina iaoia bwa ngaia ma kanoaia a na bon kamaenakoaki mai iroum ao kanoam, ni moa man te tai aio ao n aki toki, ma ti ngkana a rairinanoia man aia buakaka man rairaki nakoiu bwa I aonga n nanoangaia.\n\n15 Ao teuana riki: N na katoka te kanikina iaon are e iein kanoana ma kanoaia tarim, bwa a aonga ni maraia naba.\n\n16 Ao N na manga: katoka riki te kanikina iaon are e kaaitarako n un ma kanoam.\n\n17 Ao N na manga kangai, ane e kitaniko, e na bon aki manga aranaki bwa kanoam; ao N na kakabwaiako, ma ane a aranaki bwa kanoam, ma ngkai ao n aki toki; ao aikai ana berita te Uea nakon Nibwaai ma kanoana.\n\n18 Ngkai Ameritinaite aki ataia ae a bon kakoroa nanon ana taeka te Atua ngke a waaki ni kanikinaea ramwaia ma e ngae n anne a bon tia n teirake i matan te botanaomata ni kaitaraa te Atua; ngaia ae e bon riai bwa e na bwakaria te maraia.\n\n19 Ngkai I tangiria bwa kam na nooria bwa a bon uota te maraia nako aoia; ao ni kabane te aomata are e maraia e bon karokoa iaona oin kabuakakakina.\n\n20 Ao ngkai e koro bukina bwa e aki mwaiti te bong i mwin te buaka are e bo n te aba are Taraemera, irouia Reimwanaite ao Ameritinaite, bwa e a manga roko riki teuana aia taanga ni buaka Reimwanaite nakoia ana aomata Nibwaai, n te tabo naba are aia moan taanga Reimwanaite a kaitibo ma Ameritinaite.\n\n21 Ao e koro bukina bwa bon iai te taanga ni buaka are e kanakoaki bwa e na kakionakoia man te aba.\n\n22 Ngkai Aramwa e bon kainnano n ikoakina e aki nako ni buaka n te tai aio ni kaaitaraia Reimwanaite.\n\n23 Ma e kanakoa te taanga ni buaka ae mwaiti kaaina ni kaaitaraia; ao a nako man tiringia Reimwanaite aika a mwaiti, ma ni kakionakoia nikiraia nako tinanikun tian abaia.\n\n24 Ao ngkanne a manga oki ao a waaki ni katea te rau, ao aki manga kakiriweaki n te tai ae maan irouia aia kairiribai.\n\n25 Ngkai bwai aikai ni kabane a bon tia, eng, ni kabane buaka ma itabaraara a waaki ao a toki naba n aia kanimaua n ririki n tautaeka taan moti.\n\n26 Ao i nanon teuana te ririki, ngaa ma irabwi te ngaa aomata ake a nako n te aonaba are akea tokina, bwa a na karekea kanuangaia ni kaineti ma aia mwakuri, bwa tao a raoiroi ke tao a buakaka, bwa ana karekea te kukurei are akea tokina ke te nanokawaki are akea tokina n aron nanon te tamnei are a motikia bwa a na ongo irouna, bwa tao te tamnei ae raoiroi ke te tamnei ae buakaka.\n\n27 Bwa ni kabane te aomata e karekea kanuangana mai iroun are e motikia bwa e na ongo irouna, ao aio e kaineti ma ana taeka tamnein te taeka ni burabeti; ngaia ae ke e riki are e na riki ni kaineti ma te koaua. Ao e a toki aia kanimaua n ririki n tautaeka taan moti.\n\n", "alma 4": "[center][font_size=26]Mwakoro 4[/font_size][/center]\n\n[i]Aramwa e bwabetitoia aomata aika a rairaki ae riaon te ngaa—Te buakaka e a roko i nanon te Ekaretia, ao rikiraken te Ekaretia e tutukaki—Nibwaai e a rineaki bwa mataniwia taan moti—Aramwa, n nakoana ae te ibonga ae rietata, e kabanea korakorana nakon ana mwakuri te Uea. Uakaan ma 86–83 I.K.[/i]\n\n1 Ngkai e koro bukina bwa n aia kaonoua n ririki n tautaeka taan moti iaoia ana aomata Nibwaai, bon akea te itabaraara ke taian buaka n te aba are Taraemera;\n\n2 Ma aomata a bon karawawataki, eng, e korakora karawawatakia ibukin buan tariia, ao ibukin naba buan aia nanai ni man, ao ibukin naba buan aia marae ni wiita, are e toutouaki i aan te wae man uruakaki irouia Reimwanaite.\n\n3 Ao e bon rang korakora karawawatakia n te aro are e bon riai bwa a na nanokawaki aomata ni kabane; ao a bon kakoaua bwa bon ana motikitaeka te Atua are e karokoa iaoia ibukin buakakaia ma aia mwakuri aika bati n ribaki; ngaia ae a bon uti ibukin uringakin tabeia.\n\n4 Ao a waaki ni katea te ekaretia ni kabobonga; eng, ao a mwaiti aika a bwabetitoaki n ranin Tiran ao a reitaki ma ana ekaretia te Atua; eng, a bon bwabetitoaki ni bain Aramwa are e a bon tia ni katabuaki bwa te ibonga ae rietata iaoia kaain te ekaretia, ni bain tamana are Aramwa.\n\n5 Ao e koro bukina bwa n aia kaitiua n ririki n tautaeka taan moti, bon iai tao teniua tenga ao nimabubua aomata ake a katiteuanaia ma ana ekaretia te Atua ao a bwabetitoaki. Ao anne are e toki iai aia kaitiua n ririki n tautaeka taan moti iaoia ana aomata Nibwaai; ao e bon reitinako te rau ni kabanea te tai anne.\n\n6 Ao e koro bukina bwa n aia kawanua n ririki n tautaeka taan moti, ao kaain te ekaretia a moanna n rikirake ni kamoamoa, ibukin rianakon kaubwaia, ao aia tirika aika a tamaroa rarangaaia, ma aia rinen aika a raoiroi rarangakia, ao ibukin mwaitin aia nanai ni man, ma aia koora ao aia tirewa, ma aekan bwai nako aika a kakawaki, are a bon karekei man aia mwakuri korakora, ao ibukin bwai aikai ni kabane, a bon rikirake ni kainikatonga, bwa a bon kunnikaini kunnikai aika a bobuaka.\n\n7 Ngkai aio bon oin reken te karawawataki ae korakora nakon Aramwa, eng, ao nakoia aomata aika a mwaiti are Aramwa e a tia ni katabuia bwa taan reirei, ao ibonga, ao unimwaane iaon te ekaretia; eng, a mwaiti ma i buakoia aika a korakora nanokawakia ibukin te buakaka are a nooria bwa e a waaki i buakoia aomata.\n\n8 Bwa a taratara man nooria ma te nanokawaki ae korakora bwa kaain te ekaretia a moanna n rikirake ni kainikatonga, ao a kabanei nanoia iaon taian kaubwai ao iaon bwain te aonaba ake akea bongaia, n te aro are a moanna ni kairiribai i marenaia, ao a waaki ni bwainikirinia ake aki kakoauaia n aron oin nanoia ma kukureia.\n\n9 Ao ngkanne, n te kawanua n ririki aio n aia tai n tautaeka taan moti, e a waaki te itabaraara ae korakora i buakoia kaain te ekaretia; eng, ao bon iai nanonibwi, itabaraara, ao nanobuaka, ao bwainikirinaki, ao kainikatonga, ae riaon kainikatongaia naake aki kaaina ana ekaretia te Atua.\n\n10 Ao ngkanne e a toki te kawanua n ririki n aia tai n tautaeka taan moti; ao buakakan te ekaretia bon te bwai ae korakora n totoko nakoia ake aki kaaina te ekaretia; ao ngkanne te ekaretia e a moanna ni bwaka n rikirakena.\n\n11 Ao e koro bukina bwa ni waakinan te karuaiwa n ririki, Aramwa e a noora buakakan te ekaretia, ao e nooria naba bwa bannan te ekaretia e a moanna ni kairia naake taan aki kakoaua man te buakaka teuana nakon teuana, ao aio are e a uota kamaunakia aomata.\n\n12 Eng, E noora korakoran te kaokoroaki i buakoia aomata, tabemwaang a tabekakirake n aia kainikatonga, n ribaia tabemwaang, man katannakoi nukaia nakoia ake a kainnano man akea karabakia ao nakoia ake a baki, ao nakoia ake a bora n taka, ao nakoia ake a aoraki man karawawataki.\n\n13 Ngkai aio bon te bwai ae karika te bwaebwaeti ae korakora i buakoia, i nanon aia tai tabemwaang ni kananorinanoia, man buokiia ake a kainnanoa aia ibuobuoki, n aron anganakoakin aia bwai nakoia ake a rarikin ao ake a kainnano, kamwarakeaia ake a baki, ibukin aron Kristo, are e na roko ni kaineti ma tamnein te taeka ni burabeti.\n\n14 Ni kariaria te bong arei, man reitanako kamaunan aia bure, n onrake n te kimwareirei ibukin mangautiia maate, ni kaineti ma nanon ao mwaakan ao kainaomatakin Iesu Kristo man ana kabaebae te mate.\n\n15 Ao ngkai e koro bukina bwa Aramwa, ibukin nooran karawawatakia naake a nanorinano ake a ira te Atua, ao bwainikirinaia ake a kauataoaki iaoia irouia nikiraia ana aomata, ao ibukin nooran aron kakaokoroaia, e a moanna n nang nanokawaki; ma e ngae n anne ao Tamnein te Uea e aki bwaka mai irouna.\n\n16 Ao e a rinea te aomata ae wanawana ae mena i buakoia unimwaanen te ekaretia, ao e anganna te kariaiakaki ae butimwaeaki n nanoia aomata, bwa e na iai irouna te mwaaka bwa e na wakin tua ake a kaineti ma tua ake a tia n anganaki, ao e na kamatoai ni kaineti ma buakakaia ao aia bure aomata.\n\n17 Ngkai, aran te mwaane aio bon Nibwaaia, ao e bon rineaki bwa mataniwia taan moti, ao e tekateka n te kaintekateka ni motikitaeka bwa e na motikitaeka ao e na tautaeka iaoia aomata.\n\n18 Ngkai Aramwa e aki anganna te nakoa are e na riki bwa te ibonga ae rietata iaon te ekaretia, ma e taua te nakoa are te ibonga ae rietata bon ibukina, ma e anga te kaintekateka ni motikitaeka nakon Nibwaaia.\n\n19 Ao e karaoa aio bwa e aonga n ae ngaia e na kona n nako i buakoia ana botanaomata, ke i buakoia ana botanaomata Nibwaai, bwa e aonga n taekina ana taeka te Atua, nakoia, ni kamwakuria bwa ana uringa tabeia, bwa e aonga ni kabwaka man kabonganan ana taeka te Atua, te kainikatonga ni kabane ao te kamwamwane ao te kauntaeka ni kabane are e mena i buakoia ana botanaomata, i mwin nooran akean te anga are e na kona ni kaokia iai ma ti man taekinan te koaua raoi ni kaaitaraia.\n\n20 Ao man moan waakin te karuaiwa n ririki n aia tai n tautaeka taan moti i aoia ana aomata Nibwaai, Aramwa e anga nako te kaintekateka ni motikitaeka nakon Nibwaaia, ao e a tiku ngaia n te nakoanibonga ae rietata n ana botaki ae tabu te Atua, n taekina koauan ana taeka te Atua, ni kaineti ma tamnein te kaotioti ma te taeka ni burabeti.\n\n", "alma 5": "Taian taeka ake e taekin Aramwa, te Ibonga ae Rietata ni kaineti ma ana botaki ae tabu te Atua, e anganiia aomata n aia kaawa ao aia kaawa aika a uarereke ni kabuta te aba.\n\nNi moanaki man mwakoro 5.\n\n[center][font_size=26]Mwakoro 5[/font_size][/center]\n\n[i]Ni karekean te kamaiuaki, a riai n rairinanoia aomata ma ni kawakin tua, ni manga bungiaki, kaitiaki kunnikaia rinanon raraan Kristo, nanorinano ma ni kaaki mai irouia te kainikatonga ma te bakantang, ma ni karaoi mwakuri aika a raoiroi—Te Tia Kawakin Tiibu ae raoiroi e weteia Ana aomata—Naake a karaoi mwakuri aika a buakaka bon natin te riaboro—Aramwa e kaotiota koauan ana reirei ao e tuangiia aomata bwa a na rairinanoia—Araia aika a raoiroi a na koreaki n te boki ni maiu. Uakaan ma 83 I.K.[/i]\n\n1 Ngkai e a koro bukina bwa Aramwa e a waaki n taekina ana taeka te Atua nakoia aomata, te moan tai n te aba are Taraemera, ao ma ikanne ni kabuta te aba.\n\n2 Ao aikai taeka ake e taekin nakoia aomata n te ekaretia are e kateaki n te kaawa are Taraemera, ni kaineti ma oin ana rongorongo, ni kangai:\n\n3 Ngai, Aramwa I a tia ni katabuaki iroun tamau, Aramwa bwa te ibonga ae rietata iaon ana ekaretia te Atua, ngaia ae bon iai irouna te mwaaka ao te kariaiakaki mai iroun te Atua bwa e na karaoi bwaai aikai, nooria, I taku nakoimi bwa e waaki ni katea te ekaretia n te aba are e mena n tian te aba are Nibwaai; eng, te aba ae aranaki bwa aban Moomon; eng, ao e bon bwabetitoia tarina n te ran ae Moomon.\n\n4 Ao nooria, I taku nakoimi, a bon kainaomataki mai nanoni baia ana aomata te uea are Noa, man ana nanoanga ao mwaakan te Atua.\n\n5 Ao nooria, i mwin anne, a bon uotaki nakon te tautoronaki ni baia Reimwanaite i nanon te rereua; eng, I taetae nakoimi, a boni mena n te kabureaki, ao te Uea e a manga kainaomataia man te tautoronaki ni mwaakan ana taeka, ao ti a uotaki nakon te aba aio, ao ikai are ti a waaki ni katea ana ekaretia te Atua ni kabuta naba te aba aio.\n\n6 Ao ngkai nooria, I taetae nakoimi, taari, ngkami aika kam kaaina te ekaretia aio, kam a tia ni kataua kawakinan uringan kabureakia tamami? Eng, ao kam a tia ni kataua kawakinan uringan ana nanoanga ma ana taotaonannano nakoia? Ao ai moaraara riki, kam a tia ni kataua kawakinan uringan are e a tia ni kainaomatai tamneia mai moone?\n\n7 Nooria, e bita nanoia; eng, e kautia man te matuunako, ao a uti nakon te Atua. Nooria, a mena i nukan te roo; ma e ngae n anne, tamneia a bon kaotaaki n ootan te taeka ae aki totoki; eng, a bon otabwaniniaki n ana kabaebae te mate, ao taurekereken moone, ao te urubwai ae aki totoki e tataningaiia.\n\n8 Ao ngkai I titirakiningkami, taari, a kamaunaki? Nooria, I taku nakoimi, Tiaki, a bon aki.\n\n9 Ao I titiraki riki, a uruakaki ana kabaebae te mate, ao taurekereken moone are e otabwaninia, a kabwaranakoaki? I taku nakoimi, Eng, a kabwaranakoaki, ao a kimwareirei tamneia, ao a anenea kunan te tangira ni kabomwi. Ao I taku nakoimi bwa a kamaiuaki.\n\n10 Ao ngkai I titirakiningkami bwa tera bukin are a kamaiuaki iai? Eng, Tera bukin are a kantaninga iai te kamaiuaki? Tera ae karika kainaomatakia man ana kabaebae te mate, eng, ao ana taurekereke naba moone?\n\n11 Nooria, I kona n tuangingkami—e aki kakoauai taeka, tamau ae Aramwa ake a taekinaki mai wiin Abinataai? Ao tiaki ngaia te burabeti ae tabu? E aki taekin ana taeka te Atua, ao tamau ae Aramwa e kakoauai?\n\n12 Ao ni kaineti ma ana onimaki bon iai te bitaki ae korakora ae riki i nanona, Nooria I taku nakoimi bwa a boni koaua aikai ni kabane.\n\n13 Ao nooria, e tataekina te taeka nakoia tamami, ao te bitaki ae korakora e riki naba inanoia, ao a kananorinanoia ma ni katuka aia onimaki iroun te Atua ae koaua ma ni maiu. Ao nooria, a kakaonimaki niua te toki; mangaia are a kamaiuaki.\n\n14 Ao ngkai nooria, I titirakiningkami, tariu n te ekaretia, kam a tia ni bungiaki n te tamnei mai iroun te Atua? Kam a tia ni karekea tein tarakina i moami? Kam a tia n rinanon te bitaki ae korakora aio inanomi?\n\n15 Kam kamwakura ami onimaki n te kaboaki iroun are e karikingkami? Kam taratara ma te kantaninga ma te mata n onimaki, ma n nooria n ami iango te rabwata aio ae maamate ae kateirakeaki nakon te aki maamate, ao te mka aio e kateirakeaki nakon te aki mka, bwa e na tei imatan te Atua bwa e na motikaki taekana ni kaineti ma mwakuri ake a tia ni karaoaki n te rabwata ae maamate.\n\n16 I taku nakoimi, kam kona n iangoia i bon iroumi bwa kam ongo bwanan te Uea ae taku nakoimi, n te bong arei: Nakomai ngkami aika kam kakabwaiaki, bwa nooria, ami mwakuri boni mwakuri aika a raoiroi iaon te aba?\n\n17 Ke kam iango iroumi bwa kam kona ni kewe nakon te Uea n te bong arei, ma n taku—Te Uea, ara mwakuri bon mwakuri aika a raraoi iaon te aba—ao bwa e na kamaiungkami?\n\n18 Ke tao teuana, kam kona n iangoingkami bwa kam uotaki nako matan ana tarabunare te Atua ma tamneimi ae onrake n te namakin ae buakaka ibukin ami bure ao te nanokawaki, eng, uringakin ami buakaka ni kabane, eng, te ururing ae kamenai ngkami ni kaitara ana tua te Atua?\n\n19 I taku nakoimi, kam kona n tararake nakon te Atua n te bong arei ma te nano ae e itiaki ao baimi aika a itiaki? I taku nakoimi, kam kona n tararake, ma katotongan te Atua ae toka iaon moami?\n\n20 I taku nakoimi, kam kona n iangoia bwa kam na kamaiuaki ngkana kam a tia n anga ngkami bwa ana aomata te riaboro?\n\n21 I taku nakoimi, kam na ataia bwa n te bong arei kam aki kona ni kamaiuaki; bwa akea te aomata ae e kona ni kamaiuaki ma ti ngkana a tebokaki ni kamainainaaki ana kunnikai, eng a riai ni kaitiakaki ana kunnikai ni karokoa ae a itiaki raoi man te memea ni kabane, rinanon raraan teuare e a tia n taekinaki irouia ara bakatibu, bwa e na roko ni kabooia ana aomata man aia bure.\n\n22 Ao ngkai I titirakiningkami, taari, teraa ami namakin, ngkana kam tei imatan ana tabo ni motikitaeka te Atua, ma kunnikaimi aika a memea n te raraa ma aekakin kammaira nako? Nooria teraa ae a na kaota koauana bwaai aikai ni kaaitarako?\n\n23 Nooria tiaki bwa a na tataekina te koaua are ngkami taan tiritiri, eng, ao bwa kam namakina ae kam bure n aekan bure nako?\n\n24 Nooria, tariu, kam taku i nanomi bwa iai te aekaki n aomata aei ae e kona n iai ana tabo n tekateka n uean te Atua, ma Aberaam, ma Itaaka, ao Iakobwa, ma burabeti aika a tabu ni kabane, aika itiaki aia kunikai ma n akea memeaia teutana, a itiaki ao a mainaina?\n\n25 I taku nakoimi, Tiaki; ti ngkana kam karaoa ara Tia Karikibwai bwa te tia kewe mai moana, ke kam taku inanomi bwa te tia kewe mai moana, kam aki kona n taku inanomi bwa e na reke nneia aekaki aikai n abanuean karawa; ma ana teweaki nako bwa ngaia natin abanuean te riaboro.\n\n26 Ao ngkai nooria, I taku nakoimi, tariu, ngkana kam a tia n rinanon te bitaki n nano, ao ngkana kam a tia n namakina te kan anenea kunan te tangira ni kabomwi, I kan titirakiningkami, kam kona n namakinna ngkai?\n\n27 Kam a tia n nakonako, ni kawakiningkami bwa kam na aki reke n te bure imatan te Atua? Kam kona n taekinna, ngkana kam a weteaki nakon te mate n te tai aio, inanomi, bwa kam a tia n nanorinano n ae tau? Bwa ami kunnikai a tia ni kaitiakaki ma ni kamainainaki rinanon raraan Kristo, are e na roko ni kabooia ana aomata man aia bure?\n\n28 Nooria, e a tia n nako te kainikatonga mai iroumi? I taku nakoimi, ngkana e tuai ao kam tuai n tauraoi ni kaitibo ma te Atua. Nooria kam na katauraoi n te tai ae waekoa; bwa abanuean karawa e a kan roko, ao te aomata ae aekakin aei e aki reke irouna te maiu ae akea tokina.\n\n29 Nooria, I taku, iai temanna i buakomi ae e aki nako te bakantang mai irouna? I taku nakoimi bwa te aomata ae aekakin aei e aki tauraoi, ao I kariaa bwa e na katauraoia n te tai ae e waekoa, bwa e a kaan te aoa, ao e aki ataia bwa e na roko n ningai te tai; bwa te aekaki n aomata aei e aki kuneaki bwa akea ana bure.\n\n30 Ao I taku riki nakoimi, iai temanna mai buakomi ae e waningarea tarina, ke ae e kauataoi i aona bwainikirinana?\n\n31 Ke e reke kain te aomata ae te aekaki aei, bwa e aki tauraoi, ao e a kaan te tai bwa e na riai n rairananona bwa e rawa n aki kamaiuaki!\n\n32 Eng, ke e reke kaia naba ni kabane taan mwakuria te buakaka, rairinanomi, rairinanomi, bwa e a tia n taekinna te Uea ae te Atua!\n\n33 Nooria, e kanakoa te kakao nakoia aomata, bwa te bai n nanoanga e aroraki nakoia, ao e taku: Rairinanomi, ao N na butimwaeingkami.\n\n34 Eng, e taku: nakomai nakoiu ao kam na kana uaan te kai ni kamaiu; eng, kam na kanna ma ni mooi n te kariki ao n te ran ni kamaiu n akea tukami.\n\n35 Eng, nakomai nakoiu ao waakini mwakuri aika a raraoi, ao kam na aki koreaki ma n teweaki nako nanon te ai—\n\n36 Bwa nooria, e a kaan te tai are ane e kariki uaa aika aki raraoi, ke ane e karaoi mwakuri aika tiaki mwakuri aika a raraoi, e riai bwa e na tang n takarua ma n nanokawaki.\n\n37 O taan mwakuria te buakaka, ngkami aika kam onrake ni bwain te aonaba ae akea bonganaia, ngkami aika kam taekinna bwa kam ataa kawain te raoiroi ma e ngae n anne kam a tia ni bua, n aroia tiibu aika akea aia tia kaawakin tiibu, e ngae ngke te tia kaawakin tiibu e wewetei ngkami ao e bon waaki naba ni wewetei ngkami, ma kam aki ongo ni bwanaana.\n\n38 Nooria, I taku nakoim, bwa te tia kaawakin tiibu ae raoiroi e bon weteingkami; eng, ao n oin arana e bon weteingkami, are bon te ara ae Kristo; ao ngkana kam aki ongo nakon bwanan te tia kawakin tiibu ae e raoiroi, nakon te ara are kam weteaki iai, nooria, ngkami tiaki ana tiibu te tia kaawakin tiibu ae e raoiroi.\n\n39 Ao ngkai ngkana tiaki ngkami ana tiibu te tia kaawakin tiibu ae raoiroi, kaain te nanai ra ngkami? Nooria, I taku nakoimi, bwa te riaboro ami tia kaawakin tiibu, ao ngkami kaain ana nanai; ao ngkai, antai ae kona ni kakewea aei? Nooria, I taku nakoimi, ane e kakewea aio bon te tia kewe ao natin te riaboro.\n\n40 Bwa I taku nakoimi bwa te bwai ae raoiroi e roko mai iroun te Atua, ao te bwai ae buakaka e roko mai iroun te riaboro.\n\n41 Mangaia ae, ngkana te aomata e karaoi mwakuri aika a raraoi e ongo nakon bwanan te tia kaawakin tiibu ae raoiroi, ao e bon iriria, ma te aomata ae karaoi mwakuri aika a bubuaka, te aomata anne e bon riki bwa natin te riaboro, bwa e ongo nakon bwanaana, ao e iriria.\n\n42 Ao anne e karaoa aio e riai ni karekea boona mai irouna, mangaia are, ibukin boona e karekea te mate, ao ni kaineti ma bwaai nakon te raraoi, te mate nakon mwakuri aika a raraoi.\n\n43 Ao ngkai, taari, I tangiringkami bwa kam na ongo irou, bwa I taetae ma korakoran nanou; bwa nooria, I a tia n taetae nakoimi n te aro ae maataata bwa kam aonga n aki kairua, ke I a tia n taetae ni kaineti ma ana tua te Atua.\n\n44 Bwa I a tia ni weteaki bwa N na taetae n te aro aei, ni kaineti ma ana botaki ae tabu te Atua, are e mena iroun Kristo Iesu; eng, I anganaki te tua bwa N na tei ma ni kaotiota koauaia nakoia aomata aikai bwaai ake a tia n taekinaki irouia ara bakatibu ni kaineti ma bwaai aika a na roko.\n\n45 Ao tiaki ti aio. Kam aki taku bwa I atai bwaai aikai I bon irou? Nooria, I kaotiota te koaua nakoimi bwa I bon atai bwaai aikai are I taekini bwa a koaua. Ao kam kanga n taku bwa I atai koauaia?\n\n46 Nooria, I taku nakoimi bwa a kaotaki koauaia nakoiu iroun Tamnein te Atua ae Tabu. Nooria, I a tia n aki mamatam ao n tataro i nanon boong aika a mwaiti bwa I aonga n atai bwaai aikai I bon irou. Ao ngkai I bon atai irou bwa a koaua; bwa te Uea ae te Atua e a tia ni kaoti nakoiu iroun Tamneina ae Tabu; ao aio tamnein te kaotioti are e mena inanou.\n\n47 Ao i rarikin anne, I taku nakoimi bwa e a bon tia ni kaotaki nakoiu, bwa taian taeka ake a tia n taekinaki irouia ara bakatibu a bon koaua, ao anne are bon man tamnein te taetae ni burabeti are e mena irou, are bon mai iroun naba te kaotioti iroun Tamnein te Atua.\n\n48 I taku nakoimi, bwa I ataia I bon irou bwa te bwai are N na taekin nakoimi, are kaineti ma te bwai are e na roko, e boni koaua; ao I taku nakoimi, bwa I ataia bwa Iesu Kristo e na roko, eng, te Nati, ae te Rikitemanna iroun te Tama, ae e onrake n te akoi ao te nanoanga, ao te koaua. Ao nooria, bon ngaia are e na roko n anaa buren te aonaba, eng, aia bure aomata ni kabane ake a teimatoa ni kakoaua arana.\n\n49 Ao ngkai I taku nakoimi bwa aio te karinan are I a tia ni weteaki iai, eng, bwa N na reirei nakoia tariu aika a tangiraki, eng ao nakoia ni kabane ake a maeka n te aba; eng, bwa N na reirei nakoia ni kabane, ake a kara ao ake a uarereke, ake a kabaeaki ao ake a inaomata, eng, I taetae nakoimi kaara, ao nakoia rorobuaka, ao nakon te roro ae tabe n rikirake, eng n tang nakoia bwa a riai n rairinanoia ao ni manga bungiaki kaua.\n\n50 Eng, e taku te Tamnei: Rairinanomi, ngkami kaain tabon te aonaba ni kabane, bwa e a kaan roko uean karawa; eng, Natin te Atua e na roko ma mimitongina, korakorana, mwaakana, ao ueana. Eng, tariu aika kam tangiraki, I taku nakoimi, bwa te Tamnei e taku: Noora mimitongin Uean te aonaba ni kabane; ao Uean karawa naba e na bon waekoa n oota nako i buakoia natiia aomata ni kabane.\n\n51 Ao e taku naba te Tamnei nakoiu, eng, n tang nakoiu ma te bwanaa ae korakora n taku: Waaki nako ao tuangiia aomata—Rairinanomi, bwa ti ngkana kam rairinanomi ao a na bon akea te anga ae kam na kona iai ni karekea abanuean karawa.\n\n52 Ao I taku nakoimi riki, e taku te Tamnei: Nooria, e kaweneaki te tanai i wakaan te kai; mangaia ae kaai ni kabane ake aki kariki uaa aika a raoiroi a na bon ereaki man teweaki nako i nanon te ai, eng, te ai ae aki kona ni kamateaki, te ai ae aki kona n tiringaki. Nooria, ao uringnga, bwa e a tia Teuare e Tabu n taekinna.\n\n53 Ao ngkai tariu aika kam tangiraki, I taetae nakoimi, kam kona n totokoi taeka aikai; eng, kam kona n aki tabeakini bwaai aikai, ma n toubeka Teuare e Tabu i aan waemi, eng, e kona n ae e a rang onrake nanomi n te kainikatonga; eng, kam na kona n teimatoa ni bwain kunnikai aika a bobuaka ma ni katikui nanomi iaon bwain te aonaba ae akea bonganaia, iaon kaubwaimi?\n\n54 Eng, kam na teimatoa n taku bwa kam raoiroi riki nakoia tabemwaang, eng, kam na teimatoa ni waaki ni bwainikirinia tarimi, ake a kananorinanoia man nakonako ni kawain ana botaki ae tabu te Atua, are ngaia are a uotaki nako nanon te ekaretia n tia ni kaitiakaki iroun te Tamnei ae Tabu, ao a karaoi mwakuri aika a riai ibukin te rairannano—\n\n55 Eng, ao kam na teimatoa ni katannakoia Taan Mamata mai irouia aika a raarikin ma ni kainnano, ao ma n rawa n anga ami bwai nakoia?\n\n56 Ao te kabane, ngkami ni kabane aika kam teimatoa i nanon ami buakaka, I taku nakoimi bwa bon naakai aika a na ereaki ni kabwakaki ma n teweaki nako nanon te ai ti ngkana a waekoa n rairinanoia.\n\n57 Ao ngkai I taku nakoimi, ngkami ni kabane ake iai nanoia n ira bwanaan te tia kaawakin tiibu ae raoiroi, otinako man te buakaka, ao kaokoroingkami, ao tai riing aia bwai aika a bareka; ao nooria, e na kamaunaki araia, bwa araia aika a buakaka a na aki warekaki i buakon araia aika a raoiroi, bwa ana taeka te Atua e na kakoroaki bukina, are e taku: Araia aika a buakaka a na aki ikotaki ma araia au aomata.\n\n58 Bwa araia aika a raoiroi a na koreaki i nanon te boki ni maiu, ao a na bwaibwai n angataiu. Ao ngkai, tariu, teraa ami taeka ni kaitaraa aio? I taku nakoimi, ngkana kam taetae ni kaitaraa aio, e aoria, bwa ana taeka te Atua e na kakoroaki bukina.\n\n59 Bwa antai ae te tia kaawakin tiibu i buakomi ae e mwaiti ana tiibu ao e aki tataraia, bwa a na aki rin kameaanti ma ni kana ana nanai? Ao nooria, ngkana te kameaanti e rin i buakon ana nanai tiaki bwa e na kakioa nako? Eng, ao n tokina, ngkana e konaa, e na kamatea.\n\n60 Ao ngkai I taku nakoimi bwa te tia kaawakin tiibu ae raoiroi e bon weteiko; ao ngkana kam ongo bwanaana e na bon kairingkami nakon ana nanai, ao ngkami ana tiibu; ao e tua bwa kam na aki kariaia bwa te kameaanti ae tiritiri e na rin i buakomi, bwa kam na aki tiringaki.\n\n61 Ao ngkai, Aramwa, I tuangko n ana taetae teuare e anga te tua nakoiu, bwa kam riai ni karaoi nanon taeka ake I a tia n taekinna nakoimi.\n\n62 Ao I taetae bwa te tua nakoia ake a kaaina te ekaretia; ao nakoia ake aki kaaina te ekaretia I taetae bwa te kakao, ni kangai: Nakomai ao bwabetitoaki nakon te rairannano, bwa kam aonga naba n riki bwa taan kana uaan te kai ni kamaiu.\n\n", "alma 6": "[center][font_size=26]Mwakoro 6[/font_size][/center]\n\n[i]Te Ekaretia i Taraemera e kaitiakaki ao e baireaki raoi—Aramwa e nakon Kiteon bwa e na kabwarabwara. Uakaan ma 83 I.K.[/i]\n\n1 Ao e koro bukina bwa i mwin are e tia iai Aramwa n taetae nakoia kaain te ekaretia, are e kateaki n te kaawa ae Taraemera, e katabuia ibonga ao unimwaane, ni katokan baina iaoia ni kaineti nakon ana botaki te Atua, bwa a na tararua ao man kawakina te ekaretia.\n\n2 Ao e koro bukina bwa uaake aki kaaina te ekaretia ma a rairinanoia man aia bure a bwabetitoaki nakon te rairannano, ao a bon butimwaeaki nako nanon te ekaretia.\n\n3 Ao e koro naba bukina bwa ake a kaaina te ekaretia man aki rairananoia man aia buakaka ao man nanorinano i matan te Atua—I nanonia naake a tabekaki rake ni kainikatongan nanoia—boni ngaia ake a totokoaki, ao araia a kamaunaki, bwa e aonga n ae araia aikoa warekaki i buakoia ake a raoiroi.\n\n4 Ao ikanne are a waaki ni katea babairean te ekaretia n te kaawa are Taraemera.\n\n5 Ao I tangiria bwa kam na oota bwa ana taeka te Atua e bon kona n reke nakoira ni kabane, bwa akea ae e aki karekea te kona n ikotaki i marenaia n ongora n ana taeka te Atua.\n\n6 Ma e ngae n anne ao natin te Atua a anganaki te tua bwa a na riai n ikoikotiia angiin te tai, n reitaki n te aki mamatam ao te tataro ae korakora ibukin maiuraoin tamneia ake aki ataa te Atua.\n\n7 Ao ngkai e koro bukina bwa ngke Aramwa e a tia ni karaoi tua aikai, e kitania, eng, man te ekaretia are n te kaawa are Taraemera, ao e mwananga riaon mainikun te karaanga are Titan, nakon te mwarua are Kiteon, are iai te kaawa ae kateaki iai, are arana ana kaawa Kiteon, are e mena n te mwarua ae arana Kiteon, are e aranaki i mwin te mwaane are e tiringaki n te kabaang iroun Neooa.\n\n8 Ao Aramwa e nako ao e waaki n taetaekina ana taeka te Atua nakon te ekaretia are e kateaki n te mwarua are Kiteon, n aron taian kaotioti ibukin koauan te taeka are a tia n taekinaki irouia ana bakatibu, ao n aron tamnein te taeka ni burabeti are e mena irouna, n aron koauan Iesu Kristo, natin te Atua, are e na roko ni kabooia ana aomata man aia bure, ao te botaki ae tabu are e a tia ni weteaki iai. Ao ngaia are e a koreaki. Amen.\n\n", "alma 7": "Ana taeka Aramwa are e anganiia aomata ake i Kiteon, n aron oin ana rongorongo.\n\nKanoan mwakoro 7.\n\n[center][font_size=26]Mwakoro 7[/font_size][/center]\n\n[i]Kristo e na bungiaki iroun Nei Maria—E na kabwara ana kabaebae te mate ao e na uoti aia bure Ana aomata—Naake a rairinanoia, a bwabetitoaki ma ni kawakin tua, e na reke irouia te maiu ae akea tokina—Te kammaira e aki kona ni bwaibwai n uean te Atua—Te nanorinano, te onimaki, te kantaninga ao te tangira ae kororaoi a kainnanoaki. Uakaan ma 83 I.K.[/i]\n\n1 I nooria tariu aika kam tangiraki, n nooran ae I a tia ni kariaiakaki bwa N na kawaringkami, mangaia ae I kataia n taetae nakoimi n oin au taetae; eng, n oin wiiu, n nooran ae ai tibwa au moan tai ae I a tia n taetae nakoimi n taeka mai wiiu, bwa I a tia ni kabanea au tai n te kaintekateka ni motikitaeka, ao kioina ngke e tiraua tabeu ngaia are I aki kona n roko iroumi.\n\n2 Ao N na bon aki kona naba n roko n te tai aei ngke arona bwa e aki kanakoaki te kaintekateka ni motikitaeka nakon temanna, bwa e na tautaeka n onea mwiiu; ao te Uea n ana nanoanga ae bati e a tia ni kariaia bwa N na roko iroumi.\n\n3 Ao nooria, I a roko ma au kantaninga aika a korakora ao te nano ae bati bwa N na kunea bwa kam a tia n nanorinano i matan te Atua, ao bwa kam waaki nako ni butiia ana akoi, ao bwa N na kunea bwa akea ami bure i matana, ao bwa N na kunea bwa kam aki mena n te kaangaanga n aroia tarira ake i Taraemera.\n\n4 Ma e na kakabwaiaki aran te Atua, bwa e a tia n anganai bwa N na ataia, eng, e a tia n anganai te kimwareirei ae korakora bwa N na ataia bwa a tia ni manga kateaki ni kawain ana raoiroi.\n\n5 Ao I onimaki n aron tamnein te Atua are irou, bwa N na manga kimwareirei naba ibukimi; ma e ngae n anne I aki tangiria bwa kimwareireiu ibukimi e na roko man te karawawataki ao te nanokawaki ae bati n aron are I a tia ni karekea ibukiia tarira ake i Taraemera, bwa nooria, kimwareireiu e reke ibukiia i mwin te rinanon te karawawataki ao te nanokawaki ae bati.\n\n6 Ma nooria, I onimakinna bwa kam aki mena n te aro n aki kakoaua n aroia tarimi; I onimakinna bwa kam aki tabekakirake ni kainikatongan nanomi; eng, I onimakinna bwa kam tuai ni katikui nanomi iaon kaubwain ao bwain te aonaba ae akea manenaia, eng, I onimakinna bwa kam aki taromauri bouananti, ma kam taromauria te Atua ae koaua ao e maiu, ao kam kariaria kamaunan ami bure, ma te onimaki ae aki totoki, are e na roko.\n\n7 Bwa nooria, I taku nakoimi bwa e na tiraua te bwai ae e na roko; ao nooria, iai te bwai teuana are e raka kakawakina nakoia ni kabane—bwa nooria, e aki raroa te tai are te Tia Kaboko e na roko i buakoia ana aomata.\n\n8 Nooria, I aki taku bwa e na roko i buakora n ana tai ni maiu n rabwatana; bwa nooria, e tuai n tuangai te Tamnei bwa e na bon aio arona. Ngkai ni kaineti ma te bwai aio I aki ataia; ma I ti ataa aio, bwa te Uea ae te Atua iai mwaakana ni karaoi bwaai ni kabane are e kaineti ma ana taeka.\n\n9 Bwa nooria, e a tia n taekina aio te Tamnei nakoiu, ni kangai: Tang nakoia te botanaomata aio, ni kangai—Rairinanomi, ao katauraoa kawain te Uea, ao nakonako ni kawaina, ake a eti; bwa nooria, e a kaan uean karawa, ao natin te Atua e na roko iaon te aonaba.\n\n10 Ao nooria, e na bungiaki iroun Maria, i rarikin Ierutarem are abaia ara bakatibu, are te kibono, te bwai ni mwakuri ae kakawaki man rineaki, are e na rabunaki ma ni kariki ni mwaakan te Tamnei ae raoiroi, ao e na karika natina, eng, ae natin te Atua.\n\n11 Ao e na waaki, n rinanon te kainnano ni maraki ma te karawawataaki ao te kaririaki n aekaia nako; ao aio bwa e na kakoroaki te taeka are e taku bwa e na uota i aona marakiia ao aorakiia ana aomata.\n\n12 Ao e na uota i aona te mate, bwa e aonga ni kabwara ana kabaebae te mate are e kabaeiia ana aomata; ao e na uota i aona mamaaraia, bwa e na on nanoia n te nanoanga ni kaineti ma te maiu n rabwata, bwa e na ataia ni kaineti ma te maiu n rabwata bwa e na kanga ni buokiia ana aomata ni kaineti ma mamaaraia.\n\n13 Ngkai te Tamnei e atai bwaai ni kabane; ma e ngae n anne natin te Atua e rinanon te maraki n aron te maiu n rabwata bwa e na katokaa i aona aia bure ana aomata, bwa e aonga ni kamaunai riaoan tua irouia n aron mwaakan ana kamaiu; ao ngkai nooria, aio te koaua are e mena irou.\n\n14 Ngkai I taetae nakoimi bwa kam na rairinanomi, ma ni bungiaki kaua; bwa e taku te Tamnei ngkana ko aki bungiaki kaua ko aki kona ni karekea uean karawa; ngaia ae nako mai ao bwabetitoaki nakon te rairannano bwa kam na tebokaki man ami bure, bwa kam aonga n onimakina ana Tiibu te Teei te Atua, are e anaa buren te aonaba, are e mwaaka ni kamaiu ao ni kaitiaki buakaka ni kabane.\n\n15 Eng, I taku nakoimi nako mai ao tai maaku, ao katikui bure ni kabane, are kam kakai rootaki iai, are a kabaeingkami rikaki nakon te kamaunaki, eng nako mai ao waaki, ao kaotia nakon te Atua bwa kam kukurei n rairinanomi man ami bure man rin i nanon te berita ae tabu ma ngaia ma ni kaawakin ana tua, ma ni kakoaua nakoina n te bong aei n rinimi i nanon te ran ni bwabetito.\n\n16 Ao ane e karaoa aio, ma ni kaawakin ana tua te Atua man te tai aio, te aomata anne e na bon uringa bwa I a tia n taku nakoina, e na reke irouna te maiu ae akea tokina, n aron ana koaua te Tamnei ae Tabu, are e kaotiota te koaua inanou.\n\n17 Ao ngkai tariu aika kam tangiraki, kam kakoauai bwaai aikai? Nooria, I taku nakoimi, eng, I ataia bwa kam kakoauai; ao te kawai are I ataia bwa kam kakoauai iai bon man ana kaotioti te Tamnei are e mena irou. Ao ngkai ibukin ami onimaki ae korakora ni kaineti ma te bwai aei, eng, ni kaineti ma bwaai ake I a tia n taekin, ao e korakora kimwareireiu.\n\n18 Bwa n aron are I a tia n taekinna mai moana, bwa e korakora nanou bwa kam aki mena i nanon te kaangaanga n aroia tarimi, ao I kunea bwa e karauaki nanou.\n\n19 Bwa I nooria bwa kam mena ni kawain te raoiroi, I nooria bwa kam mena n te kawai are e kaineti nakon uean te Atua; eng, I nooria bwa kam kaeta kawaina.\n\n20 I nooria bwa e a tia ni kaotaki nakoimi, ni koauan ana taeka, bwa kam aki kona n nakonako ni kawai aika a bwaoua, ke tao e na bibitaki man te bwai are e a tia n taekinna; ke tao e na kona n rairaki man te atai nakon te maing, ke man te bwai ae e eti nakon ae e bure; mangaia ae kawaina aiaron te mronron ae akea tokina.\n\n21 Ao e aki mena n tembora aika a barekareka; ao te kammaira ke te bwai ae bareka e bon aki kona ni butimwaeaki n uean te Atua; mangaia ae I taku nakoimi e na roko te tai, eng ao e na riki te kabanea ni bong, bwa te aomata are e kammaira e na tiku n arona ni kammaira.\n\n22 Ao ngkai tariu aika kam tangiraki irou, I a tia n taekin bwaai aikai nakoimi bwa I kan kautingkami nakon namakinan nakoami nakon te Atua, bwa kam na nakonako n itiaki i matana, bwa kam na nakonako ni kawainana botaki ae tabu te Atua, i mwin are kam a tia ni butimwaeaki.\n\n23 Ao ngkai I tangiria bwa kam na nanorinano, ao aantaeka man rau; ni kakai butiaki; n onrake n te taotaonakinnano ma te taonannano i nanon te tai ae maan; n taubaang ni bwaai ni kabane; ma ni botumwaaka ni kaawakin ana tua te Atua n taai nako; ni bubuti ibukin bwaai aika kam kainnanoi, aika bwaai n tamnei ma bwain te rabwata; ma ni karabwarabwa n taai nako nakon te Atua ibukin bwaai ake kam karerekei.\n\n24 Ao nooria bwa e na iai iroumi te onimaki, te kantaninga ae raoiroi, ao te tangira ae kororaoi, ao ngkanne kam na onrake ni mwakuri aika a raraoi.\n\n25 Ao e na kakabwaiaingkami te Uea, ao ma ni kaitiaki kunnikaimi, bwa kam aonga n uotaki ma ni katekatekaki ma Aberaam, Itaaka, ao Iakobwa, ao taian burabeti aika a tabu ake a tia ni maiu man moan te aonaba, man tia ni kaitiaki kunnikaimi n aron kunnikaia ngkai a itiaki, bwa kam aonga n aki manga kitana uean karawa.\n\n26 Ao ngkai tariu aika kam tangiraki irou, I a tia n taekin taeka aikai nakoimi n aron te Tamnei are e kaotiota te koaua inanou; ao tamneiu e korakora kimwareireina, ibukin te kakaonimaki ao te ongeaba are kam a tia n anga nakon au taeka.\n\n27 Ao ngkai, e na mena ana rau te Atua i aomi, ao iaon ami auti ao abami, ao iaon ami nanai ni man ma ami ikota ni man, ao bwaai ni kabane ake ami bwai, ami aine ao natimi, n aron ami onimaki ao ami mwakuri aika a raraoi, man te tai aio n uaa ae e aki totoki. Ao I a tia n taetae. Amen.\n\n", "alma 8": "[center][font_size=26]Mwakoro 8[/font_size][/center]\n\n[i]Aramwa e kabwarabwara ao e bwabetito i Mereki—E aki butimwaeaki i Amonia ao e kitanna—E tuangaki iroun te anera bwa e na oki ao e na takaruaea te rairannano nakoia aomata—E butimwaeaki iroun Amureki, ao ngaia ni kauoman a kabwarabwara i Amonia. Uakaan ma 82 I.K.[/i]\n\n1 Ao ngkai e koro bukina bwa Aramwa e oki man te aba are Kiteon, i mwin reireinaia kaain Kiteon bwaai aika a mwaiti ae angiia aikoa kona ni manga koreaki, man tia ni katea bairean te ekaretia, n aron are e a tia ni karaoia n te aba are Taraemera, eng, e oki nakon oin ana auti i Taraemera bwa e na motirawa man ana mwakuri are e a tia ni karaoi.\n\n2 Ao e a toki aia karuaiwa n ririki n tautaeka taan tia moti iaoia ana botanaomata Nibwaai.\n\n3 Ao e koro bukina bwa i nanon waakin aia katebwina n ririki n tautaeka taan moti iaoia ana botanaomata Nibwaai, ao Aramwa e kitana te tabo arei ma ni waakina mwanangana nakon te aba are Mereki, i maeaon te karaanga are Tiron, i maeao i rarikin tian te rereua.\n\n4 Ao e waaki n reireinia aomata ake a mena n te aba are Mereki ni kaineti ma ana botaki ae tabu te Atua, are e a tia ni weteaki iai; ao e waaki n reireinia aomata ni kabuta te aba ae Mereki.\n\n5 Ao e koro bukina bwa aomata a roko irouna man tian te aba ni kabuta are e mena i rarikin te rereua. Ao a bwabetitoaki ni kabuta te aba.\n\n6 Ao ngke e a tia ana mwakuri i Mereki ao e kitana ikekei, ao ma ni mwananga i nanon tenibong nakon te aba are i meangin Mereki ao e roko nakon te kaawa ae arana Amonia.\n\n7 Ngkai bon te katei irouia ana botanaomata Nibwaai bwa a na arana abaia, ao aia kaawa, ao aia kaawa aika a uarereke, eng ma aia kaawa aika a rang n uarereke riki, n iangoan te moan aomata are e taua; ao ai bon aron are e karaoaki i Amonia.\n\n8 Ao e koro bukina bwa ngke e a roko Aramwa nakon te kaawa are bubura are Amonia ao e a waaki n tataekina ana taeka te Atua nakoia.\n\n9 Ngkai Tatan e a bon korakora ana mwakuri inanoia aomatan te kaawa are Amonia; mangaia ae a bon rawa n ongo nakon ana taeka Aramwa.\n\n10 Ma e ngae n anne Aramwa e beku korakora n tamneina ni borabwata ma te Atua n te tataro ae korakora bwa e na kabwaroa Tamneina ae korakora iaoia ana botanaomata ake a maeka n te kaawa arei; bwa e na kariaiakaki bwa e na bwabetitoiia nakon te rairannano.\n\n11 Ma e ngae n anne, ao a kamatoai nanoia, man taku nakoina: Nooria, ti ataia ae ngkoe Aramwa; ao ti ataia bwa ngkoe te ibonga ae rietata iaon te ekaretia are ko a tia ni katei n tabo aika a mwaiti n te aba, n aron ami katei; ao bon tiaki kaain am ekaretia ngaira ao ti bon aki kakoauai ami katei aika a burababa.\n\n12 Ao ngkai ti ataia bwa ibukina bwa tiaki kaain am ekaretia ngaira ti ataia bwa akea mwaakam iaora; ao ko a tia n anganako te kaintekateka ni motikitaeka nakon Nibwaaia mangaia ae tiaki ngkoe te tia moti ae rietata iaora.\n\n13 Ngkai ngke a tia n taekina aio aomata, ma ni kaaitarai ana taeka ni kabane, ma ni karawawata n aia taeka, ao ma ni bawareia, ao ma ni kariaia bwa e na teweaki nako man aia kaawa, e kitana ikekei ma ni waakina kawaina nakon te kaawa ae bubura ae Aaron.\n\n14 Ao e koro bukina bwa i nanon mwanangana, e bon karawawataki n te nanokawaki, man rinanon te kataki ae bati ma kammarakan tamneina, ibukin buakakaia te botanaomata ake a mena n te kaawa ae bubura ae Amonia, e koro bukina bwa i nanon ana tai Aramwa ni karawawataki n te nanokawaki, nooria e kaoti ana anera te Uea nakoina, man taku:\n\n15 Ko na kakabwaiaki ngkoe Aramwa; mangaia ae, tabeka atuum ao kimwareirei, bwa e korakora bukina bwa ko na kimwareirei; bwa ko a bon tia ni kakaonimaki ni kaawakin ana tua te Atua man te tai are ko moan karekea te rongorongo mai irouna. Nooria, bon ngai are I nikiria iroum.\n\n16 Ao nooria, I kanakoaki bwa N na anganiko te tua bwa ko na oki nakon te kaawa ae bubura ae Amonia, ao ma ni kabwarabwara riki nakoia kaain te kaawa ae bubura anne; eng, kabwarabwara nakoia. Eng, taekina ae kangai nakoia, e na kamaunaingkami te Uea ae te Atua ti ngkana kam rairinanomi.\n\n17 Bwa noria, a kakorakoraia n iango n te tai aei bwa ana urua inaomataia am botanaomata, (bwa e taku te Uea) are e kaaitarai tua ao motikitaeka, ao ana tua te Atua are e a tia n angania ana botanaomata.\n\n18 Ao ngkai e koro bukina bwa i mwin are Aramwa e karekea te rongorongo mai iroun ana anera te Uea e waekoa n oki nakon te aba are Amonia. ao e rin nakon te kaawa ae bubura aei n te kawai teuana, eng, man te kawai are e mena i maiakin te kaawa are Amonia.\n\n19 Ao ngke e rin n te kaawa ao e roko irouna te baki, ao e taku nakon temanna te mwaane: Ko kona n angan ana toro te Atua ae mangori te bwai ae e na kanna?\n\n20 Ao e taku teuarei nakoina: Ngai te Nibwaite, ao I ataia bwa ngkoe ana burabeti ae tabu te Atua, bwa bon ngkoe teuare e taku te anera n te mii ni burabeti bwa N na butimwaea. Mangaia ae, nako ma ngai nakon au auti ao N na anganiko kanau; ao I ataia bwa ko na riki bwa te kakabwaia nakoiu ao nakon batau.\n\n21 Ao e koro bukina bwa teuarei e butimaeia nakon ana auti; ao teuarei bon arana Amureki; ao e uota te kariki ao te iriko ao e katikui i matan Aramwa.\n\n22 Ao e koro bukina bwa Aramwa e kana te kariki ao e nuai; ao e kakabwaia Amureki ao batana, ao e karabwarabwa nakon te Atua.\n\n23 Ao i mwin are e a tia n amwarake ao e nuai e taku nakon Amureki: Ngai Aramwa, ao te ibonga ae rietata ngai iaon ana ekaretia te Atua ni kabuta te aba.\n\n24 Ao nooria, I a tia ni weteaki bwa N na tataekina ana taeka te Atua i buakoia te botanaomata aio, ni kaineti ma tamnein te kaotioti ao te taetae ni burabeti; ao I mena n te aba aio ao a aki butimwaeai, ma a tewenakoai ao N nang waaki n tannako man te aba aio n aki toki.\n\n25 Ma nooria, I a tia n tuangaki bwa N na rairaki kaua ao man taetae ni burabeti nakoia te botanaomata aio, eng, ao ma ni kakoaua nakoia buakakaia.\n\n26 Ao ngkai, Amureki, ibukin ae ko a tia ni kamwarakeai ma ni butimwaeai, ko na kakabwaiaki; bwa I baki, ibukin ae I a tia n aki mamatam i nanon bong aika a mwaiti.\n\n27 Ao Aramwa e tiku ma Amureki i nanon bong aika a mwaiti i mwaain ae e kabwarabwara nakoia aomata.\n\n28 Ao e koro bukina bwa aomata a matoatoa ma ni korakora riki buakakaia.\n\n29 Ao e roko te taeka iroun Aramwa, ni kangai, Nako; ao taekinna naba nakon au toro ae Amureki, bwa e na waaki nako ao n taetae ni burabeti nakoia te botanaomata aio ni kangai, Rairinanomi ngkami, bwa e taku te Uea, ngkana kam aki rairinanomi ao N na kawaria te botanaomata aio n uniu; eng, ao e na aki rairaki nako uniu ae korakora.\n\n30 Ao Aramwa e waaki nako, ao Amureki naba, i buakoia aomata, n taekina ana taeka te Atua nakoia; ao a kaonaki n te Tamnei ae Raoiroi.\n\n31 Ao iai te mwaaka are a anganaki, n te aro are a aki kona ni kabureaki i nanon taian nono, ao bon akea naba te aomata ae kona n tiringia; ma e ngae n anne a bon aki kabongana mwaakaia ni karokoa ae a kabaeaki ni bwaai ni kabaebae ao a teweaki nako nanon te karabuti. Ngkai, e karaoaki aio n te aro ae te Uea e na kaota mwaakana irouia.\n\n32 Ao e koro bukina bwa a waaki nako ao a kabwarabwara man taetae ni burabeti nakoia aomata, n aron te tamnei ao te mwaaka are e a tia te Uea n anganiia.\n\n", "alma 9": "Ana taeka Aramwa, ao ana taeka naba Amureki, are a taekinaki nakoia botanaomata ake a mena n te aba are Amonia. Ao a bon teweaki nako naba nako nanon taian karabuti, ma ni kamaiuaki ni mwaakan te Atua ae kamimi, are e mena irouia, n aron ana rongorongo Aramwa.\n\nKanoan mwakoro 9 ni karokoa 14.\n\n[center][font_size=26]Mwakoro 9[/font_size][/center]\n\n[i]Aramwa e anga te tua nakoia kaain Amonia bwa a na rairinanoia—Te Uea e na nanoangaia Reimwanaite n te kabanea ni bong—Ngkana a kitana te oota Nibwaite, a na kamaunaki irouia Reimwanaite—E na kaoti n te tai ae aki maan Natin te Atua—E na kabooia akana a rairinanoia, ma ni bwabetitoaki, man onimakina arana. Uakaan ma 82 I.K.[/i]\n\n1 Ao ngai ae Aramwa, I a manga tuangaki riki iroun te Atua bwa N na kaira Amureki ma ni waaki nako ni kabwarabwara i buakoia te botanaomata aio, ke te botanaomata ake a mena n te kaawa are Amonia, ao e koro bukina bwa ngke I waaki ni kabwarabwara nakoia, ao a moanna ni kauntaeka ma ngai ni kangai:\n\n2 Antai ngkoe? Ko kantaningaia bwa ti na kakoaua ana kakoaua temanna te aomata, e ngae ngke e kabwarabwara nakoira bwa e na mauna nako te aonaba?\n\n3 Ngkai aki ataa nanon te taeka ake a taekin; bwa aki ataia ae te aonaba e na mauna nako.\n\n4 Ao a taku naba: ti na aki kakoauai am taeka ngkana ko taetae ni burabetiia bwa te kaawa ae korakora ma ni bubura aio e na kamaunaki n te bong ae ti teuana.\n\n5 Ngkai aki ataia ae te Atua e kona ni karaoi mwakuri aika a kamimi, bwa bon aomata aika a matoatoa nanoia ao a bonotaninga.\n\n6 Ao a taku: Antai te Atua, ae karokoa mwaakana iroun te aomata ae ti temanna i buakoia te botanaomata aio, bwa e na taekina koauan bwaai aika a korakora ma ni kamimi.\n\n7 Ao a waaki rake bwa ana katokai baia iaou; ma nooria, a aki. Ao I tei ma te ninikoria n taekinna nakoia, eng, I ninikoria ni kakoaua nakoia, ni kangai:\n\n8 Nooria, O ngkami te roro ae buakaka man rairaki nako, kam kanga ni mwaninga kateia tamami; eng, kam a waekoara ni mwaninga ana tua te Atua.\n\n9 Kam aki uringa are tamara, Riaai, e kaotinakoaki mai i Ierutarem ni bain te Atua? Kam aki uringa are a bane ni kairaki irouna rinanon te rereua?\n\n10 Ao kam a mwaninga naba n te tai ae waekoa bwa iraua te tai ae e kamaiuia tamara mai i nanon baia aia kairiribai, ao e kawakinia bwa a na aki kamaunaki, man baia naba bon oin tariia.\n\n11 Eng, ao ngke arona bwa akea mwaakana ae e aki kona ni kabootauaki, ao ana nanoanga, ao ana taotaonakinnano n te tai ae maan nakoira, ao ti na bon aki kona n tuka kamaunakira man te aonaba aio i mwaain te tai aei, ao tao ti na bon tiku n te aro n nanokawaki man rawawata ae aki totoki.\n\n12 Nooria, ngkai I taku nakoim bwa e anga te tua nakoim bwa ko na rairananom; ao ngkana ko aki rairananom ao ko na bon aki kona ni karekea uean te Atua. Ma nooria, e tuai ni bane—e a tia n anga te tua bwa ko na rairananom, bwa e rawa ni kamaunako mai aon te aonaba aio; eng, e na kawariko n unna, ao e na bon aki tannako unna ae korakora mai iroum.\n\n13 Nooria, kam aki uringi taeka ake e taekin nakon Riaai, ni kangai bwa: Ngkana kam kaawakin au tua, ao kam na kakabwaiaki iaon te aba aei? Ao e manga taekinaki naba ae kangai: Ngkana kam aki kaawakin au tua kam na kamaunaki mai matan te Uea.\n\n14 Ngkai, I tangiria bwa kam na uringnga, bwa ngkai Reimwanaite a tia n aki kaawakin ana tua te Atua, ao a bon tia ni kamaunaki mai matan te Uea. Ngkai ti nooria bwa ana taeka te Uea e a tia ni kaotaki koauana n te bwai aio, ao Reimwanaite a tia ni kamaunaki mai matana, man te tai are a riaon tua iaon te aba.\n\n15 Ma e ngae n anne I taku nakoimi, bwa e na beebete riki ibukiia n te bong ni motiki taeka ni kabootauaki nakoimi, ngkana kam tiku i nanon ami bure, eng, ao e na beebete riki ibukiia n te maiu aei ni kabootauaki nakoimi, ti ngkana kam rairinanomi.\n\n16 Bwa a mwaiti taian berita ake anganaki Reimwanaite; bwa bon ibukin katein tamaia ae ngaia ae a tiku n aroia n aki atatai; ngaia ae te Uea e na nanoangaia ao e na kamaana tikuia iaon te aba.\n\n17 Ao n te taina ao a na kakoaua ana taeka, ao a na ataa kairuan kateia tamaia; ao a mwaiti mai i buakoia aika a na kamaiuaki, bwa te Uea e na nanoanga nakoia ni kabane ake a wetea arana.\n\n18 Ma nooria, I taku nakoimi bwa ngkana kam teimatoa n ami buakaka ao e na bon aki kamaanaki ami bong n te aba, bwa a na kanakoaki Reimwanaite nakoimi; ao ngkana kam aki rairinanomi ao a na roko n te tai ae ko aki ataia, ao kam na kawaraki n te urubwai ae korakora; ao e na kaineti ma aron unin te Uea ae kakamaku.\n\n19 Bwa e na aki kariaia bwa kam na maiu i nanon ami bure, are e na kamaunaia ana aomata. I kangai nakoimi, Tiaki, e kukurei riki bwa Reimwanaite a na kamaunaia ana aomata ni kabane ake aranaki bwa ana botanaomata Nibwaai, ngkana arona bwa a kona ni bwaka i nanon te bure ma riaoan tua, i mwin reken te oota ao te rabakau ae bati are a tia n anganaki iroun aia Uea ae Atuaia.\n\n20 Eng, i mwin rikiia bwa aomata aika a korakora tangirakiia iroun te Uea; eng, i mwin tangirakiia ae bati iaoia riki aba nako, reeti, neewe, ke aomata, i mwin kaotan bwaai ni kabane nakoia n aron nanoia, ao aia onimaki, ao aia tataro, ibukin bwaai ake a tia, ao bwaai ake ngkai, ao bwaai ake a na roko,\n\n21 I mwin kawarakia iroun tamnein te Atua, i mwin taetaeia ma anera, ao i mwin te taetae nakoia ni bwanan te Uea; ao i mwin reken tamnein te taeka ni burabeti, ao tamnein te kaotioti, ao bwaintituaraoi aika a mwaiti, te bwaintituaraoi ae te taetae n neewe, ao te bwaintituaraoi ibukin te kabwarabwara, ao te bwaintituaraoi ae te Tamnei ae Raoiroi, ao te bwaintituaraoi ibukin te rairairi;\n\n22 Eng, ao i mwin are a tia ni kamaiuaki iroun te Atua mai Ierutarem, ni bain te Uea; i mwin kamaiuakia man te rongo, ao man te aoraki, ao aekakin aoraki nako n aekaia; ao a bon kamatoaki n te buaka, bwa a na aki kamaunaki; i mwin kaotinakoaia man te tautoronaki n te tai teuana ma te tai teuana, ao i mwin kawakinakia n uaa ngkai; ao a tia n nakoraoi aroia ni karokoa ae a kaubwai n aekan bwaai nako—\n\n23 Ao ngkai nooria I taetae nakoimi bwa ngkana te botanaomata aio, ake a tia ni karekei kakabwaia aika a mwaiti mai bain te Uea, a riaon te tua ni kaitaraa te oota ao te rabakau are iai irouia, I taku nakoimi bwa ngkana aio ae riki, ae a na bwaka n riaoan te tua, e na bon nakoraoi riki aroaroia Reimwanaite nakoia.\n\n24 Bwa nooria, ana berita te Uea e rotiia Reimwanaite, ma aki roko iroumi ngkana kam bure; bwa tiaki e a tia te Uea ni katereterea ana berita ma ni kamatoa ana tua, bwa ngkana kam kaitaraa ao kam na bon kamaunaki raoi mai matan te aonaba aio?\n\n25 Ao ibukin aio bwa kam aki kamaunaki, e a tia te Uea ni kanakoa ana anera bwa e na kawaria aika a mwaiti mai i buakomi, n taekinna nakoia bwa a na waaki nako ma ni kakorakoraia n taetae nakoia te botanaomata aio ni kangai: Rairinanomi, bwa e a kan roko uean karawa;\n\n26 Ao i mwin te bong ae e aki mwaiti e na roko ni mimitong Natin te Atua; ao mimitongina aiaron mimitongin ana Rikitemanna te Tama, ae e onrake n te akoi, te tituaraoi, ao te koaua, ae e onrake n te taotaonakinnano, te nanoanga, ao taonan te nano n te tai ae maan, ma ni waekoa n ongo tangiia ana aomata ao man kaekai aia tataro.\n\n27 Ao nooria, e roko bwa e na kabooia akana a na bwabetitoaki nakon te rairannano, rinanon onimakinan arana.\n\n28 Mangaia ae, kam na katauraoa kawain te Uea, bwa e a kan roko te tai are ni kabane aomata a na karekea kanuangan aia mwakuri, n aron are a tia ni karaoia—ngkana a raoiroi a na karekea kamaiuan tamneia, n aron te mwaaka ao te kainaomataki are iroun Iesu Kristo; ao ngkana a tia ni buakaka a na karekea kabuakakan tamneia, n aron mwaakan ao te tautoronaki mai iroun te riaboro.\n\n29 Ngkai nooria, aio bwanan te anera, are e taetae nakoia te botanaomata aio.\n\n30 Ao ngkai, tariu aika kam tangiraki, bwa ngkami tariu, ao kam riai n tangiraki, ao kam riai ni karaoi mwakuri aika a kaineti nakon te rairannano, ngkai e nooraki bwa a korakora matoatoan nanomi ni kaitaraa ana taeka te Atua, ngkai e nooraki bwa te botanaomata ngkami aika kam bua ao kam bwaka.\n\n31 Ngkai e koro bukina bwa ngkai ngai, Aramwa I a tia n taekin taeka aikai, nooria, aomata a un irou ibukina bwa I taku nakoia bwa te botanaomata ngaia ae a matoatoa nanoia ao a bonotaninga.\n\n32 Ao ibukina naba bwa I taku nakoia bwa aomata ngaia aika a bua ao a bwaka ao a un irou, ao a kakaea te anga are a na katokai baia iaou, bwa aonga n tewenakoai n te karabuti.\n\n33 Ma e koro bukina bwa te Uea e aki kariaia bwa a na anai ao a na teweai nako nanon te karabuti.\n\n34 Ao e koro bukina bwa Amureki e waerake, ao e a waaki ni kabwarabwara nakoia naba. Ao ngkai ana taeka Amureki aki bane ni koreaki, ma e ngae n anne tabeua ana taeka a bon koreaki n te boki aei.\n\n", "alma 10": "[center][font_size=26]Mwakoro 10[/font_size][/center]\n\n[i]Riaai e riki mai iroun Manate—Amureki e uringa ana tua te anera are e na tararua Aramwa—Aia tataro naake a raoiroi e na kamaiuia aomata—Taan reirei te tua ma taan moti aika a buakaka a kawenea aan kamaunakia aomata. Uakaan ma 82 I.K.[/i]\n\n1 Ngkai aikai taeka ake Amureki e taekin nakoia aomata ake a mena n te aba are Amonia ni kangai:\n\n2 Ngai Amureki; ngai natin Kitona, are natin Itimaera, are e riki mai iroun Aminataai, ao bon anne naba Aminataai are e raira te koroboki are e koreaki iaon oon te tembora, are e koreaki n tabon bain te Atua.\n\n3 Ao Aminataai e riki mai iroun Nibwaai are natin Riaai, are e otinako man te aba are Ierutarem, are e riki mai iroun Manate are natin Iotebwa are e kabooaki nako Aikubita ni baia tarina.\n\n4 Ao nooria, Ngai naba te aomata ae I rang kinaaki i buakoia ake a kinaai; eng, ao nooria, a mwaiti au koraki ao raoraou, ao I a tia naba ni karekei kaubwaiu aika a mwaiti man korakoran baiu.\n\n5 Ma e ngae n anne, i mwin taekinan aikai, I bon tuai man atai ana kawai te Uea, ao ana mwakuri aika a kamimi ma mwaakana ae moan te kamimi. I taku bwa I bon tuai ni bati n atatai iaon baikai; ma nooria, I bon kairua, bwa I a tia n noora ana mwakuri aika a kamimi aika a mwaiti ao mwaakana ae moan te kamimi; eng, ni kawakinan maiuia te botanaomata aio.\n\n6 Ma e ngae n anne, I kamatoa nanou, bwa e bon bati te wewete nakoiu ao I bon aki ongo; ngaia ae I atai bwaai aikai, ma I bon rawa n atai; mangaia ae I aki toki ni kaitaraa te Atua, ni buakakan nanou, ni karokoa kaabongin te kaitiua n namwakaina, are n aia katebwina n ririki n tautaeka taan moti.\n\n7 I nanon au tai ni mwananga bwa N na kawara temanna au koraki ni kaan, nooria ana anera te Uea e kaoti nakoiu ao e taku: Amureki, oki nakon am auti, bwa ko na kamwarakea ana burabeti te Uea; eng, te aomata ae tabu, te aomata ae rineia te Atua; bwa e a tia n aki mamatam i nanon bong aika a mwaiti ibukin aia bure te botanaomata aio, ao e a baki, ao ko na butimwaea nako nanon am auti ao ko na kamwarakea, ao e na kakabwaiako ma mwengam; ao ana kakabwaia te Uea e na mena iaom ma mwengam.\n\n8 Ao e koro bukina bwa I ongo ni bwanan te anera, man oki nakon au auti. Ao ngke I a kaineta te tabo arei I kunea te aomata are e taekinna te anera ni kangai nakoiu: Ko na butimwaeai nako nanon mwengam—ao nooria bon te aomata naba anne are e a tia n taetae nakoim ni kaineti ma ana bwaai te Atua.\n\n9 Ao te anera e taku nakoiu bon te aomata ae tabu; mangaia ae I ataia bwa bon te aomata ae tabu ibukina bwa e taekinna ana anera te Atua.\n\n10 Ao riki, I ataia bwa bwaai ake e a tia ni kakoaua ibukiia a bon koaua; bwa nooria I taku nakoimi, bwa ngkai e maiu te Uea, e a tia ni kanakoa ana anera bwa e na kaoti bwaai aikai nakoiu; ao e karaoa aio ngke Aramwa e mena ni mwengau.\n\n11 Bwa nooria, e a tia ni kakabwaia mwengau, e a tia ni kakabwaiai, ao aine ni mwengau, ao natiu, ao tamau ao au koraki; eng, ao a kakabwaiaki ma au koraki ni kabane, ao ana kakabwaia te Uea e a tia ni mena iaora n aron taeka ake a e a tia n taekin.\n\n12 Ao ngkai, ngke e a tia n taekin taeka aikai Amureki aomata a bon rang mimi, ngkai e a nooraki bwa iai riki te tia kakoaua are e kakoaua ibukin bwaai ake a tia ni bukinaki iai, ao ni bwaai naba aika a na roko n aron te tamnei n taeka ni burabeti are iai irouia.\n\n13 Ma e ngae n anne, bon iai mai i buakoia are a iangoia bwa a na titirakinia, bwa n aroia ni kamwamwane ao a na bon kona ni kamwaneia n aia taeka, bwa a na kona ni kakoaua ni kaaitaraia, bwa a na uotia nakoia taan moti bwa a na motikaki taekaia ni kaineti ma te tua, bwa aonga n tiringaki ke n teweaki nako nanon te karabuti, ni kaineti ma te bure are aongkoa a karaoia ke ni kakoaua ni kaaitaraia.\n\n14 Ngkai bon te naan mwaane aikai ake a kataia n tiringia, ake bon taan reirei te tua, ake a tangoaki ke n rineaki irouia aomata bwa a na karaoa nanon te tua n aia tai ni kabowiaki, ke n tain kabowiakin aia bure aomata i mataia taan moti.\n\n15 Ngkai taan reirei te tua aikai a bon rang rabakau n aroia ma aia anga ni kamwamwane aomata; ao aio are bon te anga bwa a na kona n rang rabakau n aia mwakuri.\n\n16 Ao e koro bukina bwa a waaki n titirakina Amureki, bwa aonga ni kona ni kaburea ana taeka, ke a na manga kaaitarai ana taeka ake e na taekin.\n\n17 Ngkai aki ataia ae Amureki e kona n atai aia babaire. Ma e koro bukina bwa i nanon aia tai n titirakinna, e noori aia iango, ao e taku nakoia: O te roro ae buakaka man rairaki nako, ngkami taan reirei te tua ao bwaritaio, bwa kam kawenea aan ana mwakuri te riaboro; bwa kam kawenei bwaai ni kamwane ma anga ni kamwane bwa kam N na kamwaneia ana aomata aika a tabu te Atua.\n\n18 Kam kawenei babaire bwa kam na kabaoua kawaia aika a raoiroi, ao ma ni kabwaka unin te Atua iaon atuumi, bwa e aonga ni kamaunaki te botanaomata aio.\n\n19 Eng, ao e bon eti ngke e taetae Motiaea are bon ara kabanea n uea, ni kangai, ngke e nang anga ueana, ngke akea ae e na katokaa iaona are e a karika te botanaomata aio bwa a na bon tautaekanaki n oin bwanaia—eng, ao e bon taku bwa ngkana e roko te tai are te botanaomata aio a rinea te buakaka, are nanona bwa e na roko te tai are te botanaomata aio a na bwaka n riaoan te tua, ao a bon tai nakon te kamaunaki.\n\n20 Ao ngkai I taku nakoimi bwa e bon rang riai bwa te Uea e na motiki taekami n ami bure; ao e bon riai bwa e na takarua nakoia te botanaomata aio, ni bwanaia ana anera: Rairinanomi ngkami, rairinanomi bwa e a kan roko uean karawa.\n\n21 Eng, e bon riai bwa e na takarua, ni bwanaia ana anera bwa: N na ruo nako buakoia au botanaomata, ma te tituaraoi ao te motiraoi i nanon baiu.\n\n22 Eng, ao I taku nakoimi bwa ngke arona bwa akea aia tataro aika a raoiroi, ake a mena ngkai n te aba, ao ngkami ngkai kam na bon tia ni kawaraki ni kamaunaki; ma tiaki n te ieka, n aroia aomata n ana bong Noa, bwa man te rongo, ao te mate, ao te kabaang.\n\n23 Ma boni man aia tataro ake a raoiroi ae kam a kamaiuaki iai; ngkai ngaia ae, ngkana kam teweia nako ake a raoiroi mai i buakomi ao e na aki kamaiuingkami te Uea, man korakoran unna ao e na roko ni kaaitaraingkami; ao ngkanne kam na bon karawawataki n te rongo, ao n aoraki aekamamate, ao te kabaang; ao e a kaan roko te tai ti ngkana kam rairinanomi.\n\n24 Ao e koro bukina bwa aomata a bon raka uniia iroun Amureki, ao a takarua ni kangai: Te aomata aio e taetae ni kabuakaka ara tua ake a motiraoi, ao ara taan reirei te tua ake ti a tia n rineia.\n\n25 Ma Amureki e arora baina, ao e kakorakora n takarua ni kangai nakoia: O ngkami te roro ae kam buakaka man rairaki nako, e aera ngkai e nang korakora tauan nanomi iroun Tatan? E aera ngkai kam kona n anga ngkami nakoina bwa e na roko mwaakana iaomi, bwa e na kamataki matami, bwa kam na aki oota n taeka ake a taekinaki, ni kaineti ma te koaua?\n\n26 Bwa nooria, N ningai ae I a tia n kakoaua ni kaitaraa ami tua? Kam aki oota; kam taku bwa I a tia n taetae ni kaitaraa ami tua; ma I bon tuai, ma I a tia n taetae n tei n ana itera ami tua, nakon kabuakakami.\n\n27 Ao ngkai nooria, I taetae nakoimi, bwa a moanna ni kaweneaki aan kamaunakia te botanaomata aio man buakakaia ami taan reirei te tua ao ami tia moti.\n\n28 Ao ngkai e koro bukina bwa ngke Amureki e a tia n taekin taeka aikai aomata a takarua ni kaitaraa, ni kangai: Ngkai ti ataia bwa te aomata aio bon natin te riaboro, bwa e a tia ni kekeweira; bwa e a tia n taetae ni kaitaraa ara tua. Ao ngkai e taku bwa e a tia n aki taetae ni kaitaraa.\n\n29 Ao riki, e a tia n taetae ni kabuakakaia ara taan reirei te tua, ao ara tia moti.\n\n30 Ao e koro bukina bwa taan reirei te tua a katukua inanoia bwa a na uringi bwaai aikai ngkana a kaitaraa.\n\n31 Ao bon iai temanna i buakoia ae arana bon Teeterom. Ngkai bon ngaia te kabanea ni korakora kaburean Amureki ma Aramwa irouna, ngkai bon ngaia temanna are e rang bane arona ma i buakoia, ngkai e bon rang mwaiti ana mwakuri i buakoia aomata.\n\n32 Ngkai oin nanoia taan reirei te tua aikai bwa a na karekei aia raka; ao e reke aia raka n aron aia mwakuri ake a karaoi.\n\n", "alma 11": "[center][font_size=26]Mwakoro 11[/font_size][/center]\n\n[i]E a waakinaki aron aia karao mwane te naan Nibwaite—E kauntaeka Amureki ma Teeterom—Kristo e na bon aki kamaiuia aomata i nanon aia bure—Ti naake e na reke irouia uean karawa ake a na kamaiuaki—Ni kabane aomata a na reke irouia te aki maamate—Akea te mate i mwin te mangauti. Uakaan ma 82 I.K.[/i]\n\n1 Ngkai e mena n ana tua Motiaea bwa ni kabane te mwaane are e riki bwa te tia moti n te tua, ke naake a rineaki bwa taan moti, a riai ni karekea booia ni kaineti ma te tai are a mwakuri iai ni motiki taekaia ake a uotaki nako mataia bwa a na motikaki taekaia.\n\n2 Ngkai ngkana te aomata e tarau iroun temanna, ao e rawa ni kabwara are e tarau iai, e na bon tang te aba ibukina ao te tia moti e kabongana mwaakana, ao e kanakoia ana taan mwakuri bwa e na uotaki te aomata anne nako matana; ao e motika taekan te aomata anne ni kaineti ma te tua ao bwaai ni kakoaua ake a uotaki bwa kaitaraana, ao ngkanne te aomata anne e a bon riai ni kabwaka are e tarau iai, ke e na kuribwaiaki, ke e na teweaki nako mai i buakoia te botanaomata bwa te tia iraa ke te tia kimoa.\n\n3 Ao te tia moti e na karekea boona n aron ana tai—te tienin ni koora ibukin te bongina, ke te tenum n tirewa, are e bon boraoi ma te tienin ni koora; ao aio are e kaineti ma te tua are anganaki.\n\n4 Ngkai aikai aran mwakorokoron aia koora aika a kakaokoro, ao aia tirewa, n aron kanoaia. Ao aara aikai bon mai irouia Nibwaite, bwa aki babairea kanoan aia mwane n aroia Iutaia ake a mena i Ierutarem; ao aki naba baire n aroia Iutaia, ma a bita aron aia babaire, ni kaineti ma aia iango ao aroia aomata, n rooro nako, ni karokoa aia tautaeka taan moti, ngkai a bon kateaki iroun te uea are Motiaea.\n\n5 Ngkai aio aron te babaire—te tienin ni koora, te tean ni koora, te tiam ni koora, ao te rimna ni koora.\n\n6 Te tenum n tirewa, te amna n tirewa, te etirom n tirewa, ao te onti n tirewa.\n\n7 Te tenum n tirewa e boraoi ma te tienin ni koora, bon ibukin bairean te bwaare, ao ibukin naba bairean koraa ni kai aika a kakanaki n aekaia nako.\n\n8 Ngkai kanoan te tean ni koora bon uoua mwaitin kanoan te tienin.\n\n9 Ao te tiam ni koora bon uoua mwaitin kanoan te tean.\n\n10 Ao te rimna ni koora bon titebo ma mwaitin kanoaia ni kabane.\n\n11 Ao te amna n tirewa titebo mwaitina ma uoua te tenum.\n\n12 Ao te etirom n tirewa titebo mwaitina ma aua te tenum\n\n13 Ao te onti bon titebo ma mwaitin kanoaia ni kabane.\n\n14 Ngkai aio kanoan ware ake a karako riki n aia babaire ni kanoan te mwane.\n\n15 Te tiburon bon iteran te tenum; ngaia ae, ngaia ae te tiburon bon ibukin bairean teiterana te bwaare.\n\n16 Ao te tiburum bon iteran te tiburon.\n\n17 Ao teuana te reea bon iteran te tiburum.\n\n18 Ao ngkanne aio aia ware, n aron aia babaire.\n\n19 Ao te antean ni koora titebo ma teniua te tiburon.\n\n20 Ngkai aio bon oin bukin karekean rakaia, ibukina bwa a karekea booia n aron aia mwakuri, ngaia ae a kakiriwei nanoia aomata nakon te urubwai, ao aekan mwakuri n aki rau ao aika a buakaka, bwa e aonga n ae e mwaiti riki aia mwakuri, bwa e aonga n ae e na reke riki aia mwane n aron kateakia n te tua ake a uotaki nako mataia; ngaia ae a kakiriwei nanoia aomata ni kaitaraa Aramwa ma Amureki.\n\n21 Ao teuare Teeterom e a waaki n titirakina Amureki, ni kangai: Ko kona ni kaekai tabeua au titiraki aika N na titirakiniko? Ao ngkanne teuare Teeterom bon te aomata ae rang mwaatai n ana kawai te riaboro, bwa e aonga ni kamauna te bwai ae raoiroi; ngaia ae, e taku nakon Amureki: Ko kona ni kaekai titiraki aika N na anganiko?\n\n22 Ao Amureki e taku nakoina: Eng, ngkana e boraoi ma Tamnein te Uea, are e mena irou; bwa akea te bwai ae N na taekinna ae aki boraoi ma Tamnein te Uea. Ao Teeterom e taku nakoina: Nooria, aikai onoua te onti n tirewa, ao N na anganiko ngkana ko kakewea ae iai Teuare Moan te Mwaaka.\n\n23 Ao ngkanne e taku Amureki: O ngkoe natin moone, E aera ngkai ko kaririai? Ko aki ataia ae naake a raoiroi aki bwaka n te kariri?\n\n24 Ko kakoaua ae iai te Atua? I taku nakoim, Tiaki, ko ataia ae iai te Atua, ma ko tangira riki te mwane nakoina.\n\n25 Ao ngkai ko a tia ni kewe i matan te Atua nakoiu; Ko taku nakoiu—Nooria aikai onoua taian onti, aika a korakora kanoaia, ao N na anganiko—ma ko a tia ni kataua inanom bwa ko na tauii mai irou; ao bon ti oin am kantaninga bwa N na kakewea te Atua ae koaua ae maiu, bwa e aonga n ae e reke am anga bwa ko na kamaunai. Ao ngkai nooria, bwa ko na bon kana uaan te mwakuri ae rang buakaka aio.\n\n26 Ao Teeterom e taku nakoina: Ko taku bwa iai te Atua ae koaua ao e maiu?\n\n27 Ao Amureki e taku: Eng, iai te Atua ae koaua ao e maiu.\n\n28 Ao ngkanne e taku Teeterom: E raka iaon temanna te Atua?\n\n29 Ao e kaeka, E aki.\n\n30 Ao ngkanne Teeterom e a manga taku riki nakoina: Ko kanga n atai bwaai aikai?\n\n31 Ao e taku: E kaoti nakoiu te anera.\n\n32 Ao Teeterom e taku riki: Antai teuare e na roko? Natin te Atua?\n\n33 Ao e taku nakoina, Eng.\n\n34 Ao e taku riki Teeterom: E na kona ni kamaiuia ana aomata i nanon aia bure? Ao Amureki e kaeka ao e taku nakoina: I taku nakoim e aki kona, bwa e bon kaangaanga irouna bwa e na kakewei ana taeka.\n\n35 Ao ngkanne Teeterom e taku nakoia te botanaomata: Taraia bwa kam na uring bwaai aikai; bwa e taku bwa akea bwa ti temanna te Atua; ma e a manga taku bwa e na roko Natin te Atua, ma e na aki kamaiuia ana aomata—bwa aiaron ae iai mwaakana n anga te tua nakon te Atua.\n\n36 Ao Amureki e a manga taetae riki nakoina: Nooria ko a tia ni kewe, bwa ko taku bwa I taetae n aiaron ae iai mwaakau n anga te tua nakon te Atua ibukin ae I taku bwa e na aki kona ni kamaiuia ana aomata i nanon aia bure.\n\n37 Ao I taku riki nakoim bwa e aki kona ni kamaiuia n aia bure; bwa I aki kona ni kakewei ana taeka, ao e a tia n taku bwa akea te bwai ae bareka ae kona ni karekea uean karawa; ngaia ae, kam na kanga ni kamaiuaki, ma ti ngkana kam karekea uean karawa? Ngaia ae kam aki kona ni kamaiuaki i nanon ami bure.\n\n38 Ao ngkanne Teeterom e a manga taku riki nakoina: Natin te Atua bon te Tama ae Akea Tokina?\n\n39 Ao Amureki e taku nakoina: Eng, bon ngaia Te Tama ae Akea Tokina i karawa ao i aon te aba, ao bwaai ni kabane ake a mena i nanoia, bon ngaia moan waakin bwaai ao te toki, te moan ao te kabane.\n\n40 Ao e na roko nakon te aonaba bwa e na kaboia ana aomata, ao e na katoka iaona riaoan te tua irouia naake a kakoaua arana; ao aikai ae a na reke irouia te maiu ae akea tokina, ao te kamaiuaki e aki reke riki nakoia tabemwaang.\n\n41 Ngaia ae naake a buakaka a tiku n aroia ae titebo ma akea te kaboaki ae a tia ni karekea, ma ti kabwarakin ana kabaebae te mate, bwa nooria, e na roko te bong are ni kabane aomata a na teirake man te mate ao a na tei i matan te Atua ma ni motikaki taekaia n aron aia mwakuri.\n\n42 Ngkai, iai te mate are e aranaki bwa te mate n rabwata; ao maten Kristo e na kabwara ana kabaebae te mate n rabwata, bwa ni kabane aomata a na kateirakeaki man te mate n rabwata.\n\n43 Te tamnei ao te rabwata a na manga ikotaki riki n aroia ae kororaoi; baai ma wae ma toman te rabwata ana manga kaokaki nakon teia ni koaua, n aron ae iroura n te tai aei; ao ti na uotaki bwa ti na tei i matan te Atua, n ataa naba ae ti ataia ngkai, ao man uring ara kairua ni kabane.\n\n44 Ao ngkanne, kaokakin bwaai nako e na reke nakoira ni kabane, nakoia ake a kara ao ake a uarereke, ake a kabaeaki ao ake a inaomata, nakon te mwaane ao te aine, nakoia ake a buakaka ao ake a raoiroi; ao a na akea naba iran atuuia ae e na bua; ao bwaai ni kabane a na manga kaokaki nakon aroia ae kororaoi, n aron ae ngkai, ke n te rabwata, ao a na uotaki ma ni kateaki i matan ana kai ni motikitaeka Kristo are Natin te Atua, ao te Atua te Tama, ao te Tamnei ae Tabu, are bon te Atua ae temanna ae Akea Tokina, bwa a na motikaki taekaia n aron aia mwakuri, bwa a raoiroi ke a buakaka.\n\n45 Ngkai, nooria, I a tia n taetae nakoimi ibukin maten te rabwata ae maamate, ao ibukin naba mangautin te rabwata ae maamate. I taku nakoimi bwa te rabwata ae maamate aio, e na kateirakeaki bwa te rabwata ae aki maamate, ao aio bon man te mate, are man te moan mate nakon te maiu, bwa a na aki kona ni manga mate; tamneia e na ikotaki ma rabwataia, aki kona ni manga kamaenakoaki; are nanona bwa te aomata iai tamneina ao e aki maamate ao a na aki manga noora te mka.\n\n46 Ngkai, ngke Amureki e a tia n taekin taeka aikai aomata a rangi ni mimi, ao Teeterom naba e a ruru. Ao ikai are e a toki ana taeka Amureki, ke ti aio ae I a tia ni koroi.\n\n", "alma 12": "[center][font_size=26]Mwakoro 12[/font_size][/center]\n\n[i]Aramwa e taetae nakon Teeterom—Ana waaki aika a kamimi te Atua a ti anganaki ake a kakaonimaki—Aomata a na motikaki taekaia n aia iango, koaua, taeka, ao mwakuri—Naake a buakaka a na rinanon te kainnano n te mate n tamnei—Te maiu aei bon te tai n tataninga—Te babaire ni kaboaki e na karekea te Mangauti ao rinanon te onimaki, kamaunaan bure—Naake a rairinanoia a kona ni karekea nanoangakia rinanon te Nati ae te Rikitemanna. Uakaan ma 82 I.K.[/i]\n\n1 Ngkai Aramwa e nooria bwa ana taeka Amureki e a tia ni kaina wiin Teeterom, bwa e nooria bwa Amureki e a tia ni kamwanea n ana kewe ao ana mwaamwana te aba ngke e iangoa kamaunakina, ao ngke e nooria bwa e ruru i aan ataakin ana bure, e kaurea wiina ao e waaki n taetae nakoina, ao ma ni kamatoa ana taeka Amureki, ao ma ni kabwarabwarai bwaai aika a riao, ke e kabwaranakoi koroboki aika tabu riaon are e a tia Amureki ni karaoi.\n\n2 Ngkai taeka ake e taekin Aramwa nakon Teeterom a bon ongoraeaki irouia aomata ni kabuta; bwa a korakora te botanaomata, ao bon aio aron ana taetae:\n\n3 Teeterom, ngkai e nooraki bwa ko a tia ni mwane n am kewe ma am waaki ni kamwamwane, bwa ko aki ti keweia aomata ma ko kewea naba te Atua; bwa nooria, e atai am iango ni kabane, ao ko bon ataia bwa am iango a kaotaki nakoira iroun tamneina.\n\n4 Ao ko nooria bwa ti bon ataia bwa am babaire bon te babaire ae rang kamwamwane, ae aekan ana kamwamwane te riaboro, bwa ko kewe ma ni mwaamwanaiia te botanaomata aio bwa ko aonga ni menaia bwa a na kaaitaraira, a na kabuakakaira ao ana teweira nako—\n\n5 Ngkai aio bon ana babaire am kairiribai, ao e kamwakura mwaakana iroum. Ao ngkanne I tangiria bwa ko na uringnga bwa te bwai are I taekinna nakoim I taekinna nakoia ni kabane.\n\n6 Ao nooria I taku nakoimi ni kabane bwa aio bon ana bwai ni kamwane te tia kaitara, are e kawenea bwa e na kamwaneia te botanaomata aio, bwa e aonga n uotingkami nako aan ana tautaeka, bwa e aonga n ae e katobibingkami n ana taurekereke, bwa e na kabaeingkami rikaaki nakon te kamaunaki ae aki totoki, n aron mwaakan ana waaki n tautorona te aba.\n\n7 Ngaia are ngke e a tia Aramwa n taekin taeka aikai, e a korakora rurun Teeterom, bwa e korakora riki kakoauan mwaakan te Atua irouna; ao e a kakoaua naba bwa Aramwa ao Amureki a ataa arona, bwa e kakoaua bwa a ataa ana iango ao nanona; bwa a anganaki te mwaaka bwa a na atai bwaai aikai n aron tamnein te taeka ni burabeti.\n\n8 Ao Teeterom e a waaki ni kakorakora ni kakaea mai irouia, bwa e aonga n ataa riki waakin Uean te Atua. Ao e taku nakon Aramwa: Teraa nanon aei ae a tia n taku Amureki ni kaineti ma mangautiia mate, bwa a na bane aomata n teirake man te mate, naake a raoiroi ao ake aki raoiroi, ao a na uotaki bwa a na tei i matan te Atua bwa a na motikaki taekaia n aron aia mwakuri.\n\n9 Ao ngkai Aramwa e a waaki ni kabwaranakoi bwaai aikai ni kangai: A bon anganaki aomata aika a mwaiti bwa ana ataa ana mwakuri aika a kamimi te Atua; ma e ngae n anne a bon anganaki te tua ae matoatoa bwa ana aki tibwauaia ma ti ngkana e kaineti ma mwakoron ana taeka are e anganiia natia aomata n aron te ongeaba ao te kakaonimaki are a anganna.\n\n10 Ao ngaia are, te aomata are e kamatoa nanona, e na bon reke irouna mwakoron ana taeka are e uarereke riki; ao te aomata are e aki kamatoa nanona, e bon anganaki mwakoron te taeka are e bubura riki, ni karokoa ae a anganaki bwa e na atai ana mwakuri aika a kamimi te Atua ni karokoa ae a bwanin ana atatai.\n\n11 Ao naake a kamatoa nanoia, a na bon anganaki mwakoron te taeka are e uarereke riki ni karokoa ae akea te bwai ae a ataia ni kaineti ma ana mwakuri aika a kamimi; ao ngkanne a tautoronaki iroun te riaboro, ma ni kairaki nakon nanon te riaboro nakon kamaunakia. Ao aio ae e nanonaki n taurekereken moone.\n\n12 Ao Amureki e a tia n taetae n te aro ae maataata ni kaineti ma te mate, ao kateirakeakira man te maiu n rabwata nakon te aro n aki kona ni maamate, ao uotakira nako matan ana kai ni motiki taeka te Atua, bwa ti na motikaki taekara n aron ara mwakuri.\n\n13 Ao ngkana nanora a matoatoa, eng, ngkana ti a tia ni kamatoai nanora ni kaitaraa te taeka, n te aro ae e aki kuneaki iroura, ngkanne e na bon rang buakaka arora, bwa ngkanne ti na kabuakakaki.\n\n14 Bwa ara taeka a na kabuakakaira, eng, ara mwakuri ni kabane a na kabuakakaira; ti na bon aki kuneaki n aki bareka; ao ara iango a na kabuakakaira naba; ao n arora ae buakaka aio ti na bon aki kona n tararake n taraa Atuara; ao ti na bon rang kukurei ngkana ti kona n tuangiia taian bwaa ma maunga bwa a na bwaka iaora ni karabaira mai matana.\n\n15 Ma e aki kona n riki aio; ti na riai n roko man tei i matana ma mimitongina ma mwaakana, ma korakorana, ueana ao ana bwai ni kabane, ma ni kakoaua ma te maamaa ae aki totoki bwa a bane ni motiraoi ana motikitaeka, ao e motiraoi n ana mwakuri ni kabane, ao e nanoanga nakoia natia aomata, ao bon iai mwaakana bwa e na kamaiuia aomata ni kabane ake a kakoaua arana ma ni kariki uaa aika a riai ibukin te rairannano.\n\n16 Ao ngkai nooria, I taetae nakoim bwa e na roko te mate, ae bon te kauoua ni mate, are bon te mate n tamnei; ao ngkanne e na roko te tai are ane e mate i nanon ana bure, n te mate n rabwata, e na bon mate naba n tamnei, eng, e na bon mate ni bwaai ni kabane ake a kaineti ma te raoiroi.\n\n17 Ao ngkanne e na roko te tai are korakaia bon ai aron te nei n ai ma te burimton, are e waerake aina n aki totoki; ao ngkanne e na roko te tai are a na kabaeaki n te taurekereke nakon te kamaunaki ae aki totoki, n aron mwaakan ao ana kabaebae Tatan, are e a bon tia ni kabaeiia i aan nanona.\n\n18 Ao ngkanne, I taku nakoimi, a na riki n aron ae bon akea te kaboaki ae e a tia ni karaoaki; bwa aki kona ni kabooaki n aron ana momotiraoi te Atua; ao a aki kona ni mate, ngkai e nooraki bwa akea te waaki ae bure.\n\n19 Ngkai e koro bukina bwa ngke e a tia Aramwa ni katoka taekinan taian taeka aikai, a moanna n rang ni mimi aomata;\n\n20 Ma iai temanna ae Anteona, ae mataniwia taan tararua i buakoia, ae roko ma n taku nakoina: Teraa te bwai aei ae ko a tia n taekinna, bwa te aomata e na teirake man te mate ao e na bitaki man te rabwata aei nakon te aro ae aki kona ni maamate, ao te rabwata n ikotaki ma te tamnei e aki kona ni mate.\n\n21 Tera nanon te koroboki ae tabu, are e taku bwa te Atua e katuka te kerubim ao te kabaang ae ura i mainikun te nne n aroka are Eten, bwa mwiina a rin ara moan kaaro ma ni kana uaan te kai ni kamaiu, ma ni maiu n aki toki? Ao ngaia are ti a nooria bwa bon akea te anga ae a na kona ni maiu n aki totoki.\n\n22 Ngaia are e taku Aramwa nakoina: Aio te bwai are N nang bon waaki ni kabwarabwara. Ngkai ti nooria bwa Atam e bwaka man kanakin uaan te kai are e tabuaki, n aron ana taeka te Atua; ao ngaia are ti a nooria, bwa man bwakana, ni kabane aomata a riki bwa te botanaomata ae a bua ma ni bwaka.\n\n23 Ao ngkai nooria, I taku nakoimi bwa ngke arona bwa e kona Atam ni kana uaan te kai ni kamaiu n te tai arei, ao e na bon akea te mate, ao a na bon akea bonganan te taeka, ao e na karika te Atua bwa te tia kewe, bwa e taku: Ngkana kam kanna ao kam na bon mate.\n\n24 Ao ti nooria bwa te mate e roko i aoia aomata, eng, are e a tia n taekinaki iroun Amureki, are bon te mate n rabwata; ma e ngae n anne bon iai te tai are e anganaki te aomata are e na kona iai te aomata n rairananona; ngaia are te maiu aei bon te tai n tarataraki; te tai ni katauraoi n noora te Atua; te tai ni katauraoi ibukin te tai are aki totoki are e a tia n taekinaki iroura, are i mwin mangautiia maate.\n\n25 Ngaia are, ngke arona bwa akea te babaire ibukin te kaboaki, are e kaweneaki man moan katean te aonaba, e na bon akea mangautiia maate; ma iai te babaire ni kabomwi are e kaweneaki, are e na kakoroa bukin mangautiia maate, are e a tia n taekinaki.\n\n26 Ao ngkai nooria, bwa ngke arona bwa a kona ara moan kaaro ni waaki nako ma ni kana uaan te kai ni kamaiu ao a na bon aki kukurei n aki toki, ma n aki karekea aia tai n tarataraki; ao ngkanne te babaire ni kabomwi e na bon kamangaoki, ao ana taeka te Atua e na bon akea manenana, bwa ai akea mwina.\n\n27 Ma nooria, bon tiaki arona aio; ma e katauaki nakoia aomata bwa a na riai ni mate; ao i mwin te mate, a na roko nakon te motikitaeka, are bon te motikitaeka are ti a tia n taekinna, are bon te toki.\n\n28 Ao i mwin arei te Atua e a tia ni bairei bwaai aikai bwa a na riki nakon te aomata, nooria, e a bon manga nooria bwa e riai bwa aomata a na atatai ni kaineti ma bwaai ake a tia ni katauaki ibukiia,\n\n29 Mangaia ae e kanakoia anera bwa a na maroro mangaia, are a noora mimitongina irouia.\n\n30 Ao a waaki man te tai anne ni wetea arana; ngaia are te Atua e maroro ma aomata, ma ni kaota nakoia te babaire ni kabomwi, are e a kaman katauraoaki man moan te aonaba; ao e kaota aio nakoia n aron aia onimaki ao rairannano ao aia mwakuri aika a tabu.\n\n31 Mangaia ae e anga taian tua nakoia aomata, ngkai bon ngaiia ake a bon urua taian moan tua ni kaineti ma bwaai ake bwain te maiu aei, ma n riki bwa kanga taian Atua, n ataa te raoiroi man te buakaka, n tiku n te aro are a na riai ni mwakuri, ke ni katukaki n te aro are a na riai ni mwakuri n aron nanoia ma kukureia, e ngae ngke a karaoa te buakaka ke a karaoa te raoiroi—\n\n32 Mangaia ae te Atua e anga taian tua, i mwin kaotan nakoia te babaire ni kabomwi, bwa a na aki karaoa te buakaka, are te tuua iai bon te kauoua ni mate, are bon te mate are e aki totoki ni kaineti ma bwaai ake a raoiroi; bwa bon akea korakoran te babaire ni kabomwi i aoia aikai, ma mwakuri ni momotiraoi aki kona ni kamaunaki, n aron korakoran raoiroin te Atua.\n\n33 Ma te Atua e bon weteia aomata, n aran natina, (bwa aio te babaire ni kabomwi are e kaweneaki) ni kangai: Ngkana kam rairinanomi, ma n aki kamatoai nanomi, ao ngkanne N na nanoangaingkami, rinanon Natiu ae te Rikitemanna.\n\n34 Ngaia ae, ane e rairananona, ma n aki kamatoa nanona, e na bon karekea te nanoanga rinanon Natiu ae te Rikitemanna, nakon kamaunan ana bure; ao aikai ake a na rin i nanon au rau.\n\n35 Ao ane e kamatoa nanona ma ni karaoa te bure, nooria, I tuea n uniu bwa e na aki rin i nanon au rau.\n\n36 Ao ngkai, tariu, nooria I taku nakoimi, bwa ngkana kam kamatoai nanomi kam aki kona n rin i nanon ana rau te Uea; ngkai kam kaunna n ami bure ao are e a karuoa unna i aomi n aron are n ana moan tai n un, eng, n aron ana taeka n ana kabanea n tai n un n ikotaki ma te moan, nakon te kamaunaki ae aki totoki nakon rabwatam ma tamneim; ngaia ae n aron ana taeka, nakon te kabanea ni mate n ikotaki ma te moan.\n\n37 Ao ngkai, tariu, n nooran ae ti atai bwaai aikai, ao a bon koaua, ti na rairinanora, ma n aki kamatoai nanora, bwa ti aonga n aki kauna te Uea are Atuara bwa e na karuoa unna i aora n ana kauoua n tua are e a tia n anganiira; ma ti na rin i nanon ana rau te Atua, are e a tia ni katauraoaki n aron ana taeka.\n\n", "alma 13": "[center][font_size=26]Mwakoro 13[/font_size][/center]\n\n[i]Aranaki mwaane bwa ibonga aika rietata ibukin rianakon aia onimaki ao raoiroin aia mwakuri—A na reirei tua—A katabuaki rinanon te raoiroi ao a rin i nanon ana rau te Uea—Temanna ma i buakoia bon Merekitereka—A uoti taeka aika a kakukurei taian anera ni kabuta te aonaba—A na katanoata raoi rokon Kristo. Uakaan ma 82 I.K.[/i]\n\n1 Ao riki, tariu, N na kaira ami iango nakon te tai are te Uea ae te Atua e anga tua aikai nakoia natina; ao I tangiria bwa kam na uringnga bwa te Uea ae te Atua e katabuia ibonga n aron ana botaki ae tabu, are i mwin ana botaki natina, n reirei baikai nakoia aomata.\n\n2 Ao ibonga akekei a katabuaki i mwin ana waaki natina, n te aro are aomata a na ataia bwa n te aro raa are a na kariariaa natina ibukin te kaboaki.\n\n3 Ao aio aron katabuakia—ngkai a bon tia ni weteaki man katauraoaki man moan tein te aonaba n aron ana moan atatai te Atua, ibukin aia onimaki ae e rianako ao aia mwakuri aika a raraoi; n te moan tai a katukaki bwa a na rinea te raoiroi ke te buakaka; ngaia ae a tia n rinea te raoiroi, ma ni kamwakura te onimaki ae korakora, ao a weteaki ma te wewete ae tabu, eng, n te wewete ae tabu are e katauraoaki iai, ao n aron, te katauraoi ibukin kaboaia ibukin anne.\n\n4 Ao ngaia ae a tia ni weteaki nakon te wewete ae tabu aio ibukin aia onimaki, ma tabeman a na bon totokoa Tamnein te Atua ibukin matoatoan nanoia ma matakiin aia iango, bwa ngke arona bwa tiaki aio ao e na bon reke naba irouia te aro ae onoti aio n ai aroia tariia.\n\n5 Ke ni kauarerekeana, n te moan tai titebo aroia ma tariia, ma ibukin aei ao te wewete ae tabu aio e katauraoaki man moan tein te aonaba ibukiia ake aki kamatoai nanoia, ao rinanon ana mwakuri ni kamaiu te Nati ae te Rikitemanna are e katauraoaki—\n\n6 Ao ai ngaia are a weteaki n te wewete ae tabu aio, ma ni katabuaki nakon te nakoanibonga ae rietata n ana botaki ae tabu te Atua, n reirei ana tua nakoia natiia aomata, bwa aonga naba n rin i nanon ana rau—\n\n7 Te nakoanibonga ae rietata aio are man ana botakia ae tabu Natina te Mwaane, are te botaki are mani moan te aonaba; ke n taekana riki teuana, n akea moan ana bong ke kabanean ana ririki, are katauraoaki ma akea tokina nakon akea tokina ni kabane, n aron kamanenakin bwaai ni kabane irouna—\n\n8 Ngkai a bon katabuaki n aron aio—n weteaki n te wewete ae tabu, ma ni katabuaki n te otenanti ae tabu, ma ni katoka iaoia te nakoanibonga ae rietata n te botaki ae tabu, are bon te wewete, ao te otenanti, ao te nakoanibonga ae rietata ae akea moana ao tokina—\n\n9 Ngaia are a riki bwa ibonga aika a rietata n aki toki, ni katotongan ana waaki te Nati, are bon te Rikitemanna iroun te Tama, are akea moan ana bong ke banen ana ririki, are e onrake n te akoi, te tituaraoi ao te koaua. Ao ngaia ae e riki aei. Amen.\n\n10 Ngkai, n aron are I taku ni kaineti ma te botaki ae tabu, ke te nakoanibonga ae rietata aei, a bon mwaiti ake a katabuaki ao a riki bwa ana ibonga aika a rietata te Atua; ao e riki aei man rianakon aia onimaki ao aia rairannano, ao aia raoiroi i matan te Atua, a rineia bwa a na rairananoia ma ni karaoi mwakuri aika a raoiroi ke are a na kamaunaki.\n\n11 Mangaia ae a weteaki n aron te botaki ae tabu aei, ao a kaitiakaki, ao kunnikaia a tebokaki ni kamainainaki n raraan te Tiibu te Teei.\n\n12 Ngkai ngaia, i mwin itiakiia iroun te Tamnei ae Raoiroi, n tia ni kamainainaki aia kunnikai, n itiaki man takiakia itiakiia i matan te Atua, a bon aki kona n taraa te bure, n akea ribakina ae korakora; ao a bon rianako mwaitia, ake a kaitiakaki ao a rin n ana rau te Uea ae Atuaia.\n\n13 Ao ngkai, tariu, I tangiria bwa kam na nanorinano i matan te Atua, ma ni kariki uaa aika a riai ibukin te rairannano, bwa kam aonga naba n rin i nanon te rau anne.\n\n14 Eng, kananorinanoingkami n aekaia aomata n ana tai Merekitereka, are bon te ibonga ae rietata naba n aron te waki naba aei are I a tia n taekinna, are e bon katoka naba i aona te nakoanibonga ae rietata n aki toki.\n\n15 Ao bon aei naba Merekitereka are e kabwaka kabwianibwai nakoina Aberaam; eng, tamara naba are Aberaam e kabwaka naba kabwian bwaai n ana bwai ni kabane.\n\n16 Ngkai otenanti aikai, ti a bon anganaki n aron aei, bwa e aonga n ae aomata a na kariaria Natin te Atua, bwa ngaia bon aekan ana botaki, ke bon ngaia ana botaki, bwa n aei ao a na kona ni kariaria ibukin kamaunan aia bure, bwa aonga n rin n ana rau te Uea.\n\n17 Ngkai Merekitereka aio bon te uea i aon te aba are Tarem; ao ana aomata a bon matoatoa ni bure ao ni mwakuri aika a ribaki; eng, a bon tia ni bua kawaia; a bon onrake n aekakin buakaka nako.\n\n18 Ma Merekitereka e a tia ni kakorakora n te onimaki ae korakora ao ma n tia ni karekea te nakoa ae te nakoanibonga ae rietata ni kaineti ma ana botaki ae tabu te Atua, e kabwarabwara te rairannano nakoia ana aomata. Ao noria, a rairinanoia; ao Merekitereka e katea ana rau i aon te aba i nanon ana bong ni maiu; ngaia are e aranaki bwa uean te raoi, bwa bon ngaia uean Tarem; ao e tautaeka i an tamana.\n\n19 Ngkai, a bon mwaiti i mwaaina, ao a bon mwaiti naba i mwina, ma bon akea ae raka kakannatona; mangaia are e mwaiti riki kaonotan tataekinana irouia.\n\n20 Ngkai I aki riai ni manga kaoka te bwai aei, bwa are I a tia n taekinna e bon tau. Nooria, koroboki aika tabu akana imatami; ao ngkana kam kabwaouai e na bon reke bwa kamaunakimi.\n\n21 Ao ngkai e koro bukina bwa Aramwa e taekin taeka aikai nakoia, e arora baina nakoia ao e takarua n te bwanaa ae korakora ni kangai: Ai bon te tai n rairannano ngkai, bwa e a kaan te bong ni kamaiu,\n\n22 Eng, ao bwanaan te Uea, ni wiia anera, a taekinna nakoia aba nako; eng, a taekinna, bwa e na reke irouia rongorongo aika a raraoi aika a korakora kakukureia, eng, ao e katangi rongorongo aika a kakukurei aikai i buakoia ana botanaomata, eng, nakoia naba ake a maenako ni kabuta te aonaba; mangaia are a roko nakoira.\n\n23 Ao a kaotaki nakoira n aro aika a maataata, bwa ti na oota, bwa ti na aki kairua; ao aio ibukina bwa taan rianna ngaira n te aba ae kamimi; mangaia are e raka nanonakira, bwa iai rongorongo aikai aika a raraoi, ake a taekinaki nakoira ni kabuta ara nne ni kurebe.\n\n24 Bwa nooria, anera a taetaekinna nakoia aika a mwaiti n te tai aio iaon abara; ao aio bon ibukin katauraoan nanoia natiia aomata bwa a na butimwaea ana taeka n te tai are e na roko iai ni mimitong.\n\n25 Ao ngkai, ti tataninga bwa ti na ongo te rongorongo ae kakukurei are e na taekinaki nakoira ni wiia anera, ibukin rokona; bwa e na roko te tai, ao ti aki ataa arona. N na butiia te Atua bwa e na roko n au bong; ma e na kaan riki ke e na waeremwe riki, ao N na kimwareirei i nanona.\n\n26 Ao e na kaotaki nakoia mwaane aika a momotiraoi ma n tabu, ni wiia anera, n tain rokona, bwa aia taeka tamara a na kona ni kakoroaki bukiia, n aron are a tia n taekinna ni kaineti mangaia, are n aron tamnein te taeka ni burabeti are e mena irouia.\n\n27 Ao ngkai, tariu, I tangiria mai kabin nanou, eng, ma te ingainga ae aiaron te maraki, bwa kam na ongo nakon au taeka, ma n tewei nako ami bure, ao ma n aki kawaeremwea bongin ami rairannano.\n\n28 Ma kam na kananorinanoingkami i matan te Uea, ma ni wetea arana ae tabu, ma n taratara ao n tataro n aki toki, bwa kam na aki kaririaki riaon are kam kona, ma ni kairaki iroun te Tamnei ae Tabu, n riki n nanorinano, n nimamannei, n taotaonakinnano, n onrake n te tangira ma te taonannano i nanon te tai ae e maan.\n\n29 N reken onimakinan te Uea; n reken te kantaninga bwa e na reke iroumi te maiu ae akea tokina; n reken ana tangira te Atua n taainako inanomi, bwa kam aonga n uotaki rake n te kabanea ni bong ao n rin n ana rau.\n\n30 Ao ke e anganingkami te Uea te rairannano, bwa e aonga n ae kam aki karuoa unna i aomi, bwa kam aonga n ae kam aki kabaeaki n taurekereken moone, bwa kam aonga n ae kam aki kainnano n te kauoua ni mate.\n\n31 Ao Aramwa e taekin taeka riki aika a mwaiti nakoia aomata, ake aki koreaki n te boki aei.\n\n", "alma 14": "[center][font_size=26]Mwakoro 14[/font_size][/center]\n\n[i]Aramwa ao Amureki a bon kabureaki ao a taibaoaki—Taan onimaki ao aia koroboki aika tabu a bon kabuekaki n te ai—Taan mate ibukin te onimaki aikai a butimwaeaki iroun te Uea n te mimitong—A raeuaki oon te karabuti ao a bwaka—A kamaiuaki Aramwa ma Amureki, ao taan iangoa tiringakia a bon tiringaki. Uakaan ma 82–81 I.K.[/i]\n\n1 Ao e koro bukina bwa i mwina ngke e a tia ni katoka ana taetae nakoia aomata ao a mwaiti ma i buakoia ake a kakoauai ana taeka, ao a moanna n rairinanoia, man ukoukori koroboki aika tabu.\n\n2 Ma bon angiia riki a bon tangiria bwa a na tiringa Aramwa ma Amureki; bwa a un iroun Aramwa, ibukin mataatan ana taeka nakon Teeterom; ao a taku naba bwa Amureki e a tia ni kewe nakoia, ao e a tia ni kabuakaka ni kaitaraa aia tua ao ni kaaitaraia naba aia taan reirei te tua ma aia taan moti.\n\n3 Ao a bon un naba iroun Aramwa ma Amureki; ao ibukina bwa a kaotiota te koaua ni katereterea buakakaia, a kataia n tiringia n te aro ae raba.\n\n4 Ma e koro bukina bwa a aki; ma a uotia ma ni kabaeiia ni kabaebae aika a matoatoa, ao a uotia nako matan mataniwia taan moti n te aba.\n\n5 Ao aomata a waaki ma ni kakoaua ni kaaitaraia—ni kakoaua bwa a tia ni kabuakaka ni kaitaraa te tua, ao aia taan reirei te tua ma taan moti n te aba, ao aomata ni kabane ake n te aba; ma ni kakoaua naba bwa ti temanna te Atua, ao e na kanakoa natina i buakoia aomata, ma e na aki kamaiuia; ao a mwaiti aekan bwaai ake aomata a taetae ni kakoaua iai ni kaaitaraia Aramwa ma Amureki. Ngkai aio are e a karaoaki i matan mataniwia taan moti n te aba.\n\n6 Ao e koro bukina bwa Teeterom e rang mimi n taian taeka ake a tia n taekinaki; ao e bon ataa naba aron kamatakian te iango, are e a tia ni karaoia i buakoia aomata n aron ana taeka ni kewe; ao tamneina e a moanna ni karawawataki i aan ataakin oin ana kairua; eng, e a moanna n otabwaniniaki ni kammarakin moone.\n\n7 Ao e koro bukina bwa e a waaki n tang nakoia aomata, ni kangai: Nooria, I bure, ao mwaane aikai a itiaki i matan te Atua. Ao e waaki ni bubuti ibukiia man te tai arei; ma a kabuakaka ni kaitaraa ni kangai: Ko niniaki iroun te riaboro? Ao a bawareia man teweia nako mai i buakoia, ao ni kabane naba ake a kakoauai taeka ake a tia n taekinaki iroun Aramwa ma Amureki; a bon teweaki nako, ao a kanakoaki mwaane bwa a na karebanaia n taian atibu.\n\n8 Ao a uotia buuia ao natia man ikotiia, ao ane e onimaki ke e a tia n reireinaki bwa e na kakoaua ana taeka te Atua a bon kariaia bwa a na teweaki nako nanon te ai, ao a uoti naba rongorongo are e mena iai koroboki aika tabu, ma n teweia nako nanon te ai naba, bwa aonga ni bue ma ni mauna n te ai.\n\n9 Ao e koro bukina bwa a uota Aramwa ma Amureki, ma n uotia nakon te tabo ni mate ibukin te onimaki, bwa aonga ni kakoaua mateia ake a na kanaki n te ai.\n\n10 Ao ngke Amureki e noora marakiia aine ao ataei ake a kanaki n te ai, e bon maraki naba; ao e taku nakon Aramwa: Ti na kanga ni mataku n te aro ae e aki tamaroa aio? Mangaia ae ti na arora baira, ma ni kamwakura mwaakan te Atua are e mena iroura, ma ni kamaiuia man uran te ai.\n\n11 Ma Aramwa e taku nakoina: E tukai te Tamnei bwa N na arora baiu; bwa nooria te Uea e butimwaiia nakoina, ma te mimitong, ao e bon kariaia bwa a na karaoa aio, ke bwa aomata a na karaoa aei nakoia, ibukin matoatoan nanoia, bwa taian motikitaeka are e na kamwakuria iaoia n unna e na bon eti; ao raraaia naake akea bureia e na tei bwa te bwai ni kakoaua ni kaaitaraia, eng, ma n tang ni korakora ni kaaitaraia n te kabanea ni bong.\n\n12 Ngkai Amureki e taku nakon Aramwa: Nooria, tao a na kabuekira naba.\n\n13 Ao Aramwa e taku: Ke e na iraki nanon te Uea. Ma nooria, e tuai ni bane ara mwakuri; mangaia ae aki kona ni kabuekira.\n\n14 Ngkai e a koro bukina bwa ngke rabwataia ake a tia n teweaki nako nanon te ai a tia ni bue, ma taian rongorongo naba, mataniwia taan moti n te aba e roko ao e tei imatan Aramwa ma Amureki, ngkai a kabaeaki ao e oroi tabaia ni baina, ao e taku nakoia: I mwin te bwai are kam a tia n nooria, kam na kabwarabwara riki nakoia te botanaomata aio, bwa a na manga kona n teweaki nako nanon te nei n ai ma te burimton?\n\n15 Nooria, ko nooria bwa akea iroumi te mwaaka ni kamaiuia ake a teweaki nako nanon te ai; ao te Atua e aki kamaiuia naba kioina ngkai bon kaain te ekaretia naba are ngkami. Ao mataniwia taan moti e oroi tabaia riki, ma ni kangai: Teraa ae kam na taekinna ibukimi?\n\n16 Ngkai te tia moti aio bon kaain te waaki ma te onimaki are Neooa, are e tiringa Kiteon.\n\n17 Ao e koro bukina bwa Aramwa ma Amureki aki kaeka; ao e oroia riki, ma n anga ngaia nakoia taan mwakuri bwa a na teweaki nako nanon te karabuti.\n\n18 Ao ngke a tia n teweaki nako nanon te karabuti i mwin teniua te bong, ao a roko taan reirei te tua aika a mwaiti ma taan moti, ma ibonga, ma tia reirei, ake taan rabakau n ana waaki Neooa; ao a roko nakon te karabuti bwa a na nooria, ao a titirakinia taeka aika a mwaiti; ma a bon aki kaekaia.\n\n19 Ao e koro bukina bwa te tia moti e tei i mataia, ao e taku: E aera ngkai kam aki kaekai aia taeka te botanaomata aio? Kam aki ataia ae iai mwaakau n anga ngkami nako nanon te ai? Ao e tuangia bwa a na taetae; ma aki taetae.\n\n20 Ao e koro bukina bwa a nako ao a waakina kawaia, ma a manga roko n te bong are i mwina; ao te tia moti e a manga oroi naba tabaia. Ao a mwaiti naba, ake a roko man oroi naba tabaia man taku, Kam na manga tei riki ni motiki taekaia te botanaomata aio, ma ni kabuakaka ara tua? Ngkana e rang korakora mwaakami e aera ngkai kam aki kamaiuingkami.\n\n21 Ao a bon mwaiti bwaai ake a taekin nakoia, ni kangengea wiia iaoia, ma ni baware iaoia, ma n taku: E na kanga aron taraara ngkana ti a kabuakakaaki?\n\n22 Ao a mwaiti bwaai, eng, aekakin aro nako ake a bon taekin nakoia; ao a bon bwainikirinia i nanon boong aika a mwaiti. Ao a bon taua te amwarake ma irouia bwa aonga ni baki, ao te ran bwa aonga n taka; ao a bon anai naba mai irouia aia kunnikai ao a bon bebeekan; ao aio aroia ni kabaeaki ni kabaebae aika a matoatoa, ma ni kainaki n te karabuti.\n\n23 Ao e koro bukina bwa i mwin are a tia ni kainnano i nanon boong aika a mwaiti, (ao bon n te katebwi ma uoua ni bong, n te katebwi n namwakaina, n aia katebwina n ririki n tautaeka taan moti iaoia ana aomata Nibwaai) are mataniwia taan moti iaon te aba are Amonia ma aia taan reirei ao aia taan reirei te tua aika a mwaiti a nakon te karabuti are a kabaeaki iai Aramwa ma Amureki ni kabaebae aika a matoatoa.\n\n24 Ao mataniwia taan moti e tei i mataia, ao e oroia riki, ma n taku nakoia: Ngkana iai mwaakan te Atua iroumi kainaomataingkami man taian kabaebae aikai, ao ngkanne ti na kakoaua bwa te Uea e na kamaunaia te botanaomata aio n aron ami taeka.\n\n25 Ao e koro bukina bwa a bane ni waaki ma n oroia, n taekin taeka akekei naba, ni karokoa te kabanea; ao ngke e a tia te kabanea n taetae nakoia, mwaakan te Atua e mena iaoia Aramwa ma Amureki ao a teirake ma n tei iaon waeia.\n\n26 Ao Aramwa e tang, ni kangai: Maan raa ngaira are ti na kainnano n taian maraki aika a korakora aikai, O te Uea? O te Uea, anganiira te korakora n aron ara onimaki are e mena iroun Kristo, nakon te kainaomataki. Ao a urui taian kabaebae ake a kabaeaki iai; ao ngke a noori aikai aomata, a waaki ni biri nako, bwa maakan te kamaunaki e roko irouia.\n\n27 Ao e koro bukina bwa e rang korakora maakuia n te aro are a bwaka iaon tano, ao aki karekea mataroan te karabuti are mai tinaniku; ao te aonaba e korakora ruruna, ao oon te karabuti e raeuaki nakon uoua, n te aro are a bwaka nako aon te aba; ao mataniwia taan moti, ao taan reirei te tua, ao ibonga, ao taan reirei, ake a oroia Aramwa ma Amureki, a tiringaki ni bwakana arei.\n\n28 Ao Aramwa ma Amureki a otinako ma i nanon te karabuti, ao aki maraki; bwa te Uea e anganiia te mwaaka, n aron aia onimaki are iroun Kristo. Ao n te tai naba arei a otinako man te karabuti; ao a bwara man kabaeaia; ao te karabuti e bwaka nako aontano, ao ni kabane aomata ake a mena i nanon oona, a mate, ma aki Aramwa ma Amureki; ao n te tai naba arei a otinako man te kaawa.\n\n29 Ao ngkanne aomata ngke a tia n ongo te karongoa ae korakora a biri n roko ni mwaiti bwa a kan ataia bwa teraa ae riki; ao ngke a noora Aramwa ma Amureki n otinako man te karabuti, ao oona a bwaka nako aontano, a rotaki n te maaku ae korakora, ao a biri nako mai mataia Aramwa ma Amureki n aiaron te kooti ma natina ae e biri nako mai iroun te raian; ao a bon biri nako mai matan Aramwa ma Amureki.\n\n", "alma 15": "[center][font_size=26]Mwakoro 15[/font_size][/center]\n\n[i]Aramwa ma Amureki a nako Titom ma ni katea te ekaretia—Aramwa e kamaiua Teeterom, are e a kaaina te Ekaretia—A mwaiti ake a bwabetitoaki, ao te Ekaretia e rikirake—Aramwa ma Amureki a nako Taraemera. Uakaan ma 81 I.K.[/i]\n\n1 Ao e koro bukina bwa Aramwa ma Amureki a tuangaki bwa a na kitana te kaawa anne; ao a kitanna, ma n otinako nakon te aba are Titom; ao nooria, a kuneia ni kabane aomata ake a tia n otinako man te aba are Amonia, ake a bon tia n teweaki nako ma ni karebanaki n te atibu, ibukina bwa a kakoaua ana taeka Aramwa.\n\n2 Ao a kaongoraia taekan bwaai ni kabane ake a tia n riki nakoia buuiia ma natia, ao ni kaineti naba nakoia, ma mwaakaia ni kainaomataki.\n\n3 Ao Teeterom naba e wene naba n aoraki i Titom, ma te kabuebue ae rang korakora, are e a riki ibukin korakoran karawawatan ana iango ibukin buakakana bwa e kataua i nanona bwa Aramwa ma Amureki a mate ao e kataua bwa a tia n tiringaki ibukina bwa e korakora buakakana. Ao ana bure ae korakora aio, ma ana bure riki aikai a rang mwaiti, a katabetabea ana iango ni karokoa ae e a rang taonaki n te rawawata, bwa akea te anga are e na kainaomataki iai; mangaia ae e a taonaki n te kabuebue ae rang korakora.\n\n4 Ngaia, ngke e ongo bwa Aramwa ma Amureki a mena n te aba are Titom, e a moanna n ninikoria i nanona, ao e kanakoa te rongorongo n te tai ae waekoa nakoia, n tangiriia bwa a na nakoina.\n\n5 Ao e koro bukina bwa a mwananga n te tai ae waekoa, n ongeaba n te rongorongo are e a tia n anganiia; ao a nakon mwengan Teeterom; ao a kunea ni wene iaon ana kainiwene, n aoraki, ni mamaara ma te kabuebue ae korakora; ao ana iango naba e taonaki n te rawawata ibukin ana bure; ao ngke e nooria e arora baina, ao e bubutia bwa a na katoka aorakina.\n\n6 Ao e koro bukina bwa Aramwa e taetae nakoina, ma n taua baina: Ko kakoaua mwaakan Kristo nakon te kamaiuaki?\n\n7 Ao e kaeka ma n taku: Eng, I kakoauai taeka ni kabane ake ko a tia n reirei.\n\n8 Ao Aramwa e taku: Ngkana ko kakoaua ana kabomwi Kristo ko kona ni kamaiuaki.\n\n9 Ao e taku: Eng, I kakoaua n aron am taeka.\n\n10 Ao ngkanne Aramwa e tang nakon te Uea, ni kangai: O te Uea ae Atuara, nanoanga te mwaane aio, ao kamaiua n aron ana onimaki are e mena iroun Kristo.\n\n11 Ao ngke Aramwa e tia n taekin taeka aikai, Teeterom e kibarake iaon waena, ao e waaki n nakonako; ao aio are e karaoaki ao e karika te kamimi ae korakora nakoia aomata ni kabane; ao ataakin aio are e a buta nako ni kabuta aban Titom.\n\n12 Ao Aramwa e bwabetitoa Teeterom nakon te Uea; ao e a waaki man te tai anne ni kabwarabwara nakoia aomata.\n\n13 Ao Aramwa e katea te ekaretia n te aba are Titom, ao e katabuia ibonga ma taan reirei n te aba, bwa a na bwabetitoaki nakon te Uea ake iai nanoia ni kan bwabetitoaki.\n\n14 Ao e koro bukina bwa a bon mwaiti; ao a uarurung man taabo ni kabane ake a uakaan ma Titom, ao a bon bwabetitoaki.\n\n15 Ma aomata ni kabane ake a mena i Amonia, a bon tiku ni matoatoa nanoia ma ni bonotaninga; ao a bon aki rairinanoia man aia bure, ma n taku bwa mwaakaia Aramwa ma Amureki e bon roko mai iroun te riaboro; bwa a bon ira ana waaki Neooa, ao a bon aki kakoaua te rairannano man te bure.\n\n16 Ao e koro bukina bwa Aramwa ao Amureki, bwa Amureki e a bon tia ni kitana ana koora, ma tirewa, ao ana bwai ake a kakawaki ake a bon mena n te aba are Amonia, ibukin ana taeka te Atua, ao e a tia n ribaki irouia ake bon raoraona ngkoa ao iroun naba tamana ma ana koraki.\n\n17 Mangaia are Aramwa ngke e a tia ni katea te ekaretia i Titom, e nooria bwa e karina ni iai te karaurau, eng, e nooria bwa aomata e a toki kainikatongan nanoia, ao a moanna n nanorinano i matan te Atua, ao a waaki n ikoikotaki ni botaki n aia tabo aika a tabu n taromauria te Atua i matan te baon karea, n taratara ma n tataro n aki toki bwa a na kainaomataki mai iroun Tatan, ao man te mate, ao te kamaunaki—\n\n18 N aron are I a tia n taekinna, Aramwa ngke e a tia n noori bwai aikai ni kabane, ngaia are e a kaira Amureki ao e a roko n te aba are Taraemera, ao e kairia nakon oin ana auti, ao e buokiia ni kainnanona n ana kaangaanga, ao e kamatoatoa i nanon te Uea.\n\n19 Ao ikai are e bane aia katebwina n ririki n tautaeka taan moti iaoia ana aomata Nibwaai.\n\n", "alma 16": "[center][font_size=26]Mwakoro 16[/font_size][/center]\n\n[i]Reimwanaite a bon tiringia kaain Amonia—Tioram e kairia Nibwaite n tokanikai iaoia Reimwanaite—Aramwa ma Amureki ao a mwaiti riki a tataekina ana taeka te Atua—A reirei bwa i mwin Mangautin Kristo man te mate ao e na kaoti nakoia Nibwaite. Uakaan ma 81–77 I.K.[/i]\n\n1 Ao e koro bukina bwa n aia katebwi ma teuana n ririki n tautaeka taan moti iaoia ana aomata Nibwaai, ni kanimauan bongin te kauoua n namwakaina, ao e a bon tia ni mwaiti te rau n te aba are Taraemera, ao bon akea bubuaka ke itabaraara i nanon ririki tabeua, ni karokoa te kanimaua ni bong ni kauouan namwakainan te katebwi ma teuana n ririki, are e bon keakinaki iai taekan te buaka ni kabuta te aba.\n\n2 Bwa nooria, aia tanga ni buaka Reimwanaite a bon roko man te itera are e rereua, nakon tian te aba, nakon naba te kaawa are Amonia, ma ni waaki n tiringia aomata man urua te kaawa.\n\n3 Ao ngkai e koro bukina bwa, i mwaain ae Nibwaite a kona ni kateirakea aia taanga ni buaka ae tau ni kakioia nako man te aba, a bon tiringia kaain te kaawa are Amonia, ao tabeman riki kaain rarikin te tia are i Noa, ao a kairia tabemwaang bwa bure nako nanon te rereua.\n\n4 Ao ngkai e koro bukina bwa Nibwaite a bon tangiria ni kaokia naake a bon kairaki nako bwa bure nako nanon te rereua.\n\n5 Mangaia ae, teuare e a bon tia n rineaki bwa mataniwia aia tanga ni buaka Nibwaite, (ao arana bon Tioram, ao bon iai natina mwaane uoman, Riaai ao Aa)—ngkai Tioram ao natina ake mwaane ake uoman, a bon ataia bwa Aramwa bon te ibonga ae rietata i aon te ekaretia, ao a bon tia n ongo bwa iai tamnein te taeka ni burabeti irouna, mangaia are a kawaria ma n tangiria ni kan ataia mai irouna bwa e kariaia te Uea bwa a na riai n nakon te rereua ni kaakaia tariia, ake a bon tia n uotaki nako bwa bure irouia Reimwanaite.\n\n6 Ao e koro bukina bwa Aramwa e ukora mai iroun te Uea taekan te bwai arei. Ao Aramwa e oki rikaaki man taku nakoia: Nooria, Reimwanaite a na bon rinanon te karaanga are Tiitan i meangin te rereua, ma ieta n raroa ma tian te aba are Maentaai. Ao nooria, kam na kaitibo ikekei, i maeaon te karaanga are Tiitan, ao ikanne are te Uea e na kainaomataia tarimi ake anaaki bwa bure irouia Reimwanaite.\n\n7 Ao e koro bukina bwa Tioram ma natina a rinanon te karaanga are Tiitan, ma aia taanga ni buaka, ao a mwananga nako n riaon tian Maentaai nakon te rereua are i Meang, are e mena i mainikun te karanga are Tiron.\n\n8 Ao a roko iaoia aia taanga ni buaka Reimwanaite, ao Reimwanaite a maenako ao a kaokaki nakon te rereua; ao a anaia tariia ake a uotaki bwa bure irouia Reimwanaite, ao bon akea temanna mai irouia ae bua mai i buakoia ake a uotaki bwa bure. Ao a uotaki irouia tariia bwa a na bwaini oin abaia.\n\n9 Ao ikai are e a toki iai aia katebwi ma teuana n tautaeka taan moti, Reimwanaite a kakioaki man te aba, ao kaain Amonia a tiringaki; eng, ni kabane aomata ake Amonaite a tiringaki, ao aia kaawa naba are e korakora, are a taku bwa te Atua e aki kona ni kamauna, ibukin korakorana.\n\n10 Ma nooria, i nanon teuana te bong ao e a tiku n akea kaaina; ao rabwataia maate a raebitiaki irouia kamea ma maanin te rereua aika a kakang.\n\n11 Ma e ngae n anne, i mwin boong aika a mwaiti ao a ibetaotao rabwataia maate iaon te aba ao e mmani rabunaia. Ao ngkai e a bon rang korakora te boi n te aro are aomata aki nako n taua te aba are Amonia i nanon ririki aika a mwaiti. Ao e aranaki bwa Uruakin Neooa; bwa titebo aia waaki ma Neooa, naake a tiringaki ao abaia e tiku n aki kainaki.\n\n12 Ao Reimwanaite aki manga oki ni buaka ma Nibwaite ni karokoa aia katebwi ma aua n ririki n tautaeka taan moti iaoia ana aomata Nibwaai. Ao ikai are a tiku Nibwaite i nanon teniua te ririki n rau iaon te aba.\n\n13 Ao Aramwa ma Amureki a mwananga n taetaekina te rairannano nakoia aomata n aia tembora, ao n aia tabo aika a tabu, ao n aia auti n nebo, are a kateaki n aron aia waaki Iutaia.\n\n14 Ao nakoia ake a mwaiti ake a kan ongo aia taeka, a bon tibwaua ana taeka te Atua nakoia, n aki kakaokoroia aomata, n taainako.\n\n15 Ao ngaia are a waaki Aramwa ma Amureki, n ikotaki ma ake a mwaiti ake a tia n rineaki ibukin te mwakuri, n tataekina te taeka ni kabuta te aba. Ao katean te ekaretia e kabuta te aba, n taabo nako i buakoia aomata ake Nibwaite.\n\n16 Ao akea ae kaokoroaki i buakoia; te Uea e karuoa Tamneina iaon te aba ni kabuta ni katauraoa aia iango natia aomata, ke ni katauraoa nanoia ni butimwaea te taeka are e riai n reireiaki i buakoia n tain okina.\n\n17 Bwa aonga n aki matoatoa ni kaitara te taeka, bwa aonga n aki kakewea, ma ni kamaunaki, bwa aonga ni butimwaea te taeka ma te kimwareirei, ma n riki bwa te mwanga are e kanimwaki nakon te mwanga ni koaua, bwa aonga n rin n ana rau te Uea ae Atuaia.\n\n18 Ao ngkanne ibonga ake a mwananga i buakoia aomata a bon kabwarabwara ni kaaitarai kewe ni kabane, mwaamwanaki n te aba, te bakantang, te kaiangatoa, te kairiribai, taetae ni kamatauninga, te kimoa, te iraa, te urubwai, te tiriaomata, karaoan te wenenibure, ma aekan nako te kaibwabwaru, n takaruaea bwa a riai n akea baikai—\n\n19 N tau bwai ni kabane ake a kaan roko; eng, n taua rokon natin te Atua, marakina ao matena, ao mangautiia naba maate.\n\n20 Ao a mwaiti aomata ake a ukora te tabo are e na roko iai natin te Atua; ao a reireinaki bwa e na kaoti nakoia i mwin mangautina; ao aio are a ongoraeakinna aomata ma te kimwareirei ae korakora ao te kukurei.\n\n21 Ao ngkanne i mwin katean te ekaretia ni kabuta te aba—i mwin tokanikaia iaon te riaboro, ana taeka te Atua e taekinaki n akea kamangaoana ni kabuta te aba, ao te Uea e karuoa ana kakabwaia iaoia aomata—ao ikai are e a toki iai aia katebwi ma aua n ririki n tautaeka taan moti iaoia ana aomata Nibwaai.\n\n", "alma 17": "Rongorongon natin Motiaea mwaane, ake a totokoi inaomataia n abanueaia ibukin ana taeka te Atua, ao a waerake nakon te aba are Nibwaai ni kabwarabwara nakoia Reimwanaite; kainnanoia ma kainaomatakia—n aron ana rongorongo Aramwa.\n\nKanoana mwakoro 17 ni karokoa 27.\n\n[center][font_size=26]Mwakoro 17[/font_size][/center]\n\n[i]Natin Motiaea mwaane a karekea te tamnein te taeka ni burabeti ma kaotioti—A mwananga ni kawaia aika a kakaokoro bwa a na taekina te taeka nakoia Reimwanaite—Amon e nakon te aba are Itimaera ma n riki bwa ana toro te uea are Ramonaai—Amon e kamaiuia ana nanai ni man te uea man tiringia ana kairiribai i rarikin ranin Teebuti. Kiibu 1–3, uakaan ma 77 I.K.; kibu 4, uakaan ma 91–77 I.K.; ao kiibu 5–39, uakaan ma 91 I.K.[/i]\n\n1 Ao ngkai e koro bukina bwa ngke Aramwa e mwananga man te aba are Kiteon mai meang, nakon te aba are Maentaai, nooria, e mimi, ngke e kaitibo ma natin Motiaea aika mwaane aika a mwananga nakon te aba are Taraemera.\n\n2 Ao ngkanne natin Motiaea mwaane aikai bon raon Aramwa n te tai are e moan kaoti te anera nakoina; ngaia are Aramwa e korakora kimwareireina ngke e nooriia tarina; ao teraa are e a raka riki iai kimwareireina, bon tarina naba ngaia i nanon te Uea; eng, ao a bon matoatoa n te rabakau ibukin te koaua; bwa bon mwaane ngaia aika a raoiroi aia atatai ao a bon tia n ukoukouri koroboki aika tabu ma nanomwakaia, bwa aonga n ataa ana taeka te Atua.\n\n3 Ma tiaki ti ngaia aio; a bon tia naba ni kakorakoraia n tataro, ma n aki mamatam; ngaia ae iai irouia te tamnei n taeka ni burabeti, ao te tamnei ni kaotioti, ao ngkana anga reirei, a reirei ma mwaakan ao ana kariaia te Atua.\n\n4 Ao a bon tia n reirei ana taeka te Atua i nanon te maan ae tebwi ma aua te ririki i buakoia Reimwanaite, ma ni korakora tokanikaia ni kairia aika a mwaiti nakon ataakin te koaua; eng, man mwaakan aia taeka a mwaiti ake a roko i matan ana bao ni karea te Atua, ni wewetea arana ma ni kaoti aia bure i matana.\n\n5 Ao ngkanne aikai aroia i nanon mwamwanangaia, bwa a mwaiti karawawatakia; ao a bon kainnano n rabwataia ao aia iango, n aron te baki, te taka, ao te korakai, ao te beku korakora naba n te tamnei.\n\n6 Ao ngkanne aikai mwanangaia: Ngke a tia ni kitana tamaia, Motiaea, n aia moan ririki taan moti; ma n rawa ni butimwaea aban ueaia are tamaia e rang tangiria ni katokaa iaoia, ao aio naba bon nanoia aomata;\n\n7 Ma e ngae n anne a otinako man te aba are Taraemera, a uoti aia kabaang, ao aia kainiwai, ma aia kai ni katebe, ma kanoan aia kai ni katebe ao aia bana; ao aio a karaoia n te aro are a na kona ni karekei oin kanaia i nanon menaia n te rereua.\n\n8 Ao ngaia are a mwananga nakon te rereua ma mwaitia are a tia n rineia, bwa a na waerake nakon te aba are Nibwaai, bwa a na taekina ana taeka te Atua nakoia Reimwanaite.\n\n9 Ao e koro bukina bwa a mwananga i nanon te rereua i nanon boong aika a mwaiti, ao e korakora aia aki mamatam ma aia tataro bwa te Uea e na anganiia tamneina bwa e na iriia, man tiku irarikiia, bwa aonga n riki bwa bwaai ni mwakuri i nanon bain te Atua bwa a na kairia, ngkana e kona, tariia, aika Reimwanaite nakon ataakin te koaua, nakon ataakin buakakan kateia aia bakatibu, ake a bon aki eti.\n\n10 Ao e koro bukina bwa te Uea e bon kawaria n Tamneina, ao e taku nakoia: Karau nanomi. Ao a rau nanoia.\n\n11 Ao te Uea e taku nakoia naba: Naako nakoia Reimwanaite, ake tarimi, ao katea au taeka; ma kam na taotaon nanomi n te tai ni kainnano ae maan ma karawawata, bwa kam aonga ni kaoti banna aika a raraoi nakoia irou, ao N na karaoi ngkami bwa bwaai ni mwakuri i nanon baiu ibukin kamaiuaia aomata aika a mwaiti.\n\n12 Ao e koro bukina bwa nanoia natin Motiaea ake mwaane, n ikotaki ma ake raoia, a ninikoria ni waaki nakoia Reimwanaite n taekina nakoia ana taeka te Atua.\n\n13 Ao e koro bukina bwa ngke a roko n tian abaia Reimwanaite, ao a kamaenakoia ma ni kitania temanna ma temanna, n onimakina te Uea bwa a na manga kaitibo riki n tokin aia tai; bwa a kataua bwa e korakora te beku are a kataua bwa a na waakinna.\n\n14 Ao e koaua bwa e bon korakora, bwa a tia ni kataua bwa a na taekina ana taeka te Atua nakoia aomata aika a moaanti ma ni matoatoa ma n iowawa; aomata aika kukurein nanoia tiringakia Nibwaite, te kimoa ma iraean aia bwai; ao nanoia e bane iaon te kaubwai, iaon te koora ma te tirewa, ao atibu aika a kakawaki; ma a karekei bwaai aikai man te tiritiri ao te iraa, bwa aonga n aki mwakuri ibukiia n oin baia.\n\n15 Ngaia ae bon aomata ngaia aika a rang taningaroti, ao a mwaiti mai irouia aika a taromauria bouananti, ao a na maraia te Atua e bwaka iaoia ibukin kateia aia bakatibu; e ngae ngke a anganaki ana berita te Uea ngkana a rairinanoia.\n\n16 Ngaia, ae aio bukin are natin Motiaea mwaane a kataua te mwakuri, bwa aonga ni kairia nakon te rairannano; bwa aonga ni kairia nakon ataakin te babaire ni kabomwi.\n\n17 Ngaia ae a kamaenakoia, ao a waaki nako i buakoia, temanna i bon irouna, n aron ana taeka ma mwaakan te Atua are e a tia n reke irouna.\n\n18 Ngkai Amon bon te mataniwi iaoia ke bon ngaia are e bon buokiia, ao e kitania, i mwin tiana ni kakabwaiaia n aron nakoaia, i mwin tiana n anganiia ana taeka te Atua, ni buokiia i mwaain nakona; ao ai ngaia are a waakina mwamwanangaia ni kabuta te aba.\n\n19 Ao Amon e nako nakon te aba are Itimaera, te aba are e aranaki imwiia natin Itimaera mwaane ake a riki naba bwa Reimwanaite.\n\n20 Ao ngke Amon e rin n te aba are Itimaera, Reimwanaite a anaia ao a kabaea, bwa bon aia katei kabaeakiia Nibwaite ake a mwane i nanon baia, ma n uotia nako matan aia Uea; ao ngaia are e a bon tiku iroun te Uea bwa e na tiringia ke e na tauiia ni kabureia, ke a na teweaki nako nanon te karabuti, ke a na teweaki nako man te aba, n aron nanona ma kukureina.\n\n21 Ao ngaia are Amon e a bon uotaki nako matan te uea are e bon uea iaon te aba are Itimaera; ao arana bon Ramonaai; ao bon kanoan Itimaera.\n\n22 Ao te uea e ukora mai iroun Amon bwa nanona bwa te kan maeka n te aba i buakoia Reimwanaite, ke i buakoia ana aomata.\n\n23 Ao e taku Amon nakoina: Eng, I tangiria ni maeka i buakoia te botanaomata aio; eng, tao ni karokoa te bong are I mate iai.\n\n24 Ao e koro bukina bwa te uea are Ramonaai e bon rang kukurei iroun Amon, ae e tua bwa a na kabwaraki kabaeana; ao e tangiria bwa Amon e na anaa temanna natina te aine bwa buuna.\n\n25 Ma Amon e taku nakoina: Tiaki, ma N na riki ngai bwa temanna am toro. Ngaia are Amon e a riki bwa ana toro te uea are Ramonaai. Ao e koro bukina bwa e a kanakoaki irarikiia toro temwaangina bwa a na kaawakin ana nanai ni man Ramonaai, n aron kateia Reimwanaite.\n\n26 Ao i mwin tenibong menana ni beku ibukin te uea, ao e mena i buakoia toro aika Reimwananite ake a mwananga ma aia nanai ni man nakon te tabo n ran, are e aranaki bwa ranin Teebuti, ao Reimwanaite ni kabane a kairia aia nanai ni man nako iai bwa aonga n iai aia ran—\n\n27 Ngaia are, ngke Amon ao ana toro te uea a uotia aia nanai nakon te tabo n ran, nooria, Reimwanaite tabemwaang ake a roko ma aia nanai ni man bwa a na mooi, a tei ma ni kamaenakoia aia nanai ni man Amon ma ana toro te uea, ao a kamaenakoia n te aro are a biri nakon kawai aika a mwaiti.\n\n28 Ao ngkanne ana toro te uea a bon ngurengure, ni kangai: Ngkai te uea e na bon tiringira, n aroia naba tarira ake a kamaenakoaki aia nanai ni man ibukin buakakaia aomata aikai. Ao a bon tang ni kakorakoraia, ni kangai, Nooria, ara nanai a bon tia ni kamaenakoaki.\n\n29 Ao ngkanne a bon tang ibukin maakakin te tiringaki. Ao ngkanne ngke Amon e noora aio ao e onrake nanona n te kimwareirei; bwa, e taku, N na kaota mwaakau nakoia raou n toro, ke te mwaaka are irou, ni kaoki nanai aikai nakon te uea, bwa I aonga n ana nanoia raou n toro aikai, bwa N na kairia bwa a na kakoaui au taeka.\n\n30 Ao ngkai, aikai ana iango Amon, ngke e noora karawawatakia naake e araniia bwa tarina.\n\n31 Ao e koro bukina bwa e kabwaka nanoia n ana taeka, ni kangai: Tariu, kakukureingkami ao ti a nako ni kakaei ara nanai ni man, ao ti na ikotiia ao ti na manga kairia n oki nakon nnen te ran; ao ikai are ti na kawakina iai ana nanai ni man te uea ao e na bon aki tiringira.\n\n32 Ao e koro bukina bwa a mwananga n ukoukora te nanai ni man, ao a bon ira Amon, ao a bon mwananga ma te waekoa ma ni kairia ana nanai ni man te uea, ma n ikotiia nakon te tabo n ran.\n\n33 Ao mwaane akekei a manga tei naba bwa a na manga kamaenakoia riki aia nanai ni man; ma Amon e taku nakoia tarina: Katobibia te nanai ni man ma ni katabwanin bwa a na aki biri nako; ao N na nako n un ma mwaane ake a kamaenakoia ara nanai ni man.\n\n34 Ngaia are, a karaoa are e tuangiia Amon ao e waaki nako ma n tei bwa e na un ma naake a tei i rarikin ranin Teebuti; ao a bon aki karako mwaitia.\n\n35 Ngaia are a bon aki maaka Amon, bwa a taku inanoia bwa temanna raoia e kona n tiringnga n aron are a tangiria, bwa a aki ataia ae te Uea e a tia ni berita nakon Motiaea bwa e na kamaiuia natina mwaane ma i nanon baia; ao akea naba te bwai ae ataia ni kaineti ma te Uea; ngaia are a kukurei n tiringia tariia; ao ibukin aio are a tei bwa a na kamaenakoia ana nanai ni man te uea.\n\n36 Ma Amon e tei ao e waaki ni kareia n te atibu n ana bana; eng, n te korakora ae bati ao e banaiia n te atibu; ao ikai are e a tiringia tabemwaang n te aro are a bon mimi ni korakorana; ma e ngae n anne ao a bon un ibukin tiringakia tariia, ao a kantaningaia bwa e na bwaka; ngaia are ngke a nooria bwa e aki kona ni boo irouia n aia atibu, ao a roko nakoina ma aia ambo bwa a na tiringnga.\n\n37 Ma nooria, bwa ni kabane mwaane ake a tabeka aia ambo bwa a na orea Amon, e bon oroia ni kakibanakoa baia n ana kabaang; bwa e bon katoka kaina man aia oro n oroi baia n taran ana kabaang, n te aro are a bon rang mimi, ao a biri nako mai irouna; eng; ao a bon aki karako mwaitia; ao e kabirinakoiia ni korakoran baina.\n\n38 Ao ngkanne bon onoman ake a bwaka n ana bana, ma akea ae e tiringia ma ti aia mataniwi; ao e kakibanakoi baai aika a mwaiti ake a tabekaki ni kaitaraa, ao a bon aki karako.\n\n39 Ao ngke e a tia ni kakioia nako kiraroa, e okirikaki ao a kamooia aia nanai ni man ao a kaokia nakon ana nne ni man te uea, ao a nakon te uea, ma uotaia baai ake a tia ni kakibanakoaki n ana kabaang Amon, are baia naake a kataia n tiringnga; ao a bon uotaki nakon te uea bwa kakoauan te bwai are a tia ni karaoia.\n\n", "alma 18": "[center][font_size=26]Mwakoro 18[/font_size][/center]\n\n[i]Te uea are Ramonaai e arana Amon bwa te Tamnei ae Korakora—Amon e reireina te uea taekan te karikibwai, ana waaki te Atua ma aomata, ao te kaboaki are e roko mai iroun Kristo—Ramonaai e kakoaua ao e bwaka nako aontano kanga e mate. Uakaan ma 90 I.K.[/i]\n\n1 Ao e koro bukina bwa te uea are Ramonaai e tuangiia ana toro bwa a na tei i moa ma ni kakoauai bwaai ni kabane are a tia n noori ni kaineti ma te bwai are e riki.\n\n2 Ao ngke a bane n tia ni kakoauai bwaai ni kabane ake a tia n noori, ao e a tia n ongo aron ana kakaonimaki Amon ni kawakinaia ana nanai ni man, ao korakoran naba mwaakana n un ni kaaitara ake a tangiria n tiringnga, e bon rang korakora miimiina, ao e taku: E koaua bwa iai rakana nakon te aomata. Nooria, tiaki aio te Tamnei ae Korakora are e kakanakoi tuaa aika a korakora iaoia te botanaomata aio, ibukin aia tiritiri?\n\n3 Ao a kaeka te uea ni kangai: Ngkana tao te Tamnei ae Korakora ke te aomata, ti bon aki ataia ma ti bon ti atai aikai, bwa e bon aki kona n tiringaki irouia ana kairiribai te uea; ao a bon aki naba kona ni kamaenakoa ana nanai ni man te uea ngkana raora, ibukin rabakauna ao matoatoan korakorana; ngaia ae, ti ataia bwa raon te uea. Ao ngkai, O te uea, ti bon aki kakoaua bwa te aomata e na reke te aeka ni mwaakaa ae korakora aei kioina ngkai e bon aki kona n tiringaki.\n\n4 Ao ngkai, ngke te uea e ongo taeka aikai, e taku nakoia: Ngkai I a ataia bwa bon te Tamnei ae Korakora; ao e a tia n ruo n te tai aei bwa e na kaawakin maiumii, bwa N na aki tiringingkami n aroia tarimi ake I tiringia. Ao ngkanne bon aio te Tamnei ae Korakora are ara bakatibu a tataekinna.\n\n5 Ao ngkanne bon aio reireian Ramonaai, are e karekea mai iroun tamana, bwa iai te Tamnei ae Korakora. Ma e ngae ngke a kakoaua te Tamnei ae Korakora, a bon taku bwa are a karaoia e bon eti; ngaia are, Ramonaai e a bon moanna ni korakora nakonakona, n te maaku bwa mwiina e a tia ni kairua ngke e tiringia ana toro;\n\n6 Bwa e a bon tia n tiringia aika a mwaiti ibukina bwa tariia a bon kamaenakoia aia nanai ni man n te tabo n ran; ao ibukin ae a maenako aia nanai ni man a bon tiringaki.\n\n7 Ao ngkanne bon aia waaki Reimwanaite aikai bwa te tei i rarikin ranin Teebuti ni kamaenakoia aia nanai ni man aomata, bwa aonga ni kairia nako aika a mwaiti ake a kamaenakoi nakon oin abaia, bwa aio aia anga n rawebwaia i marenaia.\n\n8 Ao e koro bukina bwa te uea are Ramonaai e titirakinia ana toro, ni kangai: E ngaa te mwaane aio ae iai mwaakana ae korakora?\n\n9 Ao a taku nakoina: Nooria, are e kamwarakeia am aoti. Ao ngkanne te uea e tua nakoia ana toro, i mwaain kamooaia ana nanai ni man, bwa a na katauraoia ana aoti ma ana kai ni buaka, are e na mwananga iai nakon te aba are Nibwaai; bwa iai te baka n amwarake ae korakora ae e booaki n te aba are Nibwaai, iroun taman Ramonaai, are e uea iaon te aba ni kabuta.\n\n10 Ao ngkanne ngke te uea are Ramonaai e ongo bwa Amon e katauraoi ana aoti ma ana kai ni buaka e bon mimi riki n aron ana kakaonimaki Amon, ma ni kangai: E koaua bwa bon akea te toro ma i buakoia ana toro ae kakaonimaki n aron teuaei; bwa e uring au tua ni kabane ma ni karaoi.\n\n11 Ao ngkanne ma te koaua ao I a ataia bwa bon Te Tamnei ae Korakora aio ao I tangiria bwa e na rin irou, ma I aki ninikoria n tuatua.\n\n12 Ao e koro bukina bwa ngke Amon e a tia ni katauraoia aoti ma kai ni buaka ibukin te uea ao ana toro, e rin nakon te uea, ao e nooria bwa moan te uea e a bon rang bitaki; ngaia are e nang otinako ni kitana matana.\n\n13 Ao temanna ana toro te uea e taku nakoina, Rabana, are, e kona n rairaki nanona bwa, te mwaaka ke te uea ae korakora, ibukina bwa a taraa aia uea bwa e korakora; ngaia are e taku nakoina: Rabana, te uea e tangiriko bwa ko na tiku.\n\n14 Ngaia are Amon e rairaki nakon te uea, ao e taku nakoina: Teraa ae ko tangiria bwa N na karaoia ibukim, O te uea? Ao te uea e aki kaeka i nanon te maan ae teuana te aoa, n aron aia tai, bwa e aki ataia bwa teraa ae e na riai n taekinna nakoina.\n\n15 Ao e koro bukina bwa Amon e taku riki nakoina: Teraa ae ko tangiria mai irou? Ma te uea e aki kaeka.\n\n16 Ao e koro bukina bwa Amon kioina ngke e kaonaki n Tamnein te Atua, ngaia are e ataa ana iango te uea. Ao e taku nakoina: Tiaki ibukina bwa ko a tia n ongo bwa I kamaiuia am toro, ao I tiringia itiman tariia n te bana ao ma te kabaang, ma ni kakibanakoi baia ake temwaangina, bwa I aonga ni kamaiuia am nanai ni man ao am toro; nooria, Tiaki ngaia te bwai aei ae ko mimi iai?\n\n17 I taku nakoim, bukin teraa ngkai e korakora miimiim? Nooria, ngai bon te aomata, ao ngai am toro; ngaia are, te bwai are ko tangiria ae eti, ao N na karaoia.\n\n18 Ao ngkanne ngke te uea e a tia n ongo taeka aikai, e mimi riki, bwa e nooria bwa Amon e kona n ataa ana iango; ma e ngae n anne, te uea are Ramonaai e kaurea wiina ma n taku nakoina: Antai ngkoe? Ngkoe te Tamnei ae Korakora, are e atai bwaai ni kabane?\n\n19 Amon e kaeka ao e taku nakoina: Tiaki.\n\n20 Ao e taku te uea nakoina: Ko kanga n ataa ana iango nanou? Ko kona n taetae n aki maaku, ma n tuangai bwaai aika a kaineti ma bwaai aikai; ma n tuangai naba bwa n te mwaaka ra are ko tiringia ma ni kakibanakoi iai baia tarira ake a kamaenakoia au nanai ni man—\n\n21 Ao ngkanne, ngkana ko tuangai bwaai ni kaineti ma bwaai aikai, te bwai are ko tangiria ao N na bon anganiko; ao ngkana ko kainnanoia ao N na bon tararuaiko n au tanga ni buaka; ma I ataia bwa ko korakora riki nakoia ni kabane; ma e ngae n anne te bwai are ko tangiria mai irou N na bon anganiko.\n\n22 Ao ngkanne Amon e bon wanawana, e aki tiritiri, e taku nakon Ramonaai: Ko na kona n ongo n au taeka, ngkana I tuangko bwa n te mwaaka ra ae I karaoi bwaai aikai iai? Bwa aio te bwai ae I tangiria mai iroum.\n\n23 Ao te uea e kaeka, ao e taku: Eng, N na kakoauai am taeka ni kabane. Ao ikai are e a mwane iai.\n\n24 Ao Amon e a waaki n taetae nakoina ma te ninikoria, ma n taku nakoina: Ko kakoaua bwa iai te Atua?\n\n25 Ao e kaeka, ma n taku nakoina: I aki ataia bwa teraa ae ko nanonna.\n\n26 Ao ngkanne Amon e taku: Ko kakoaua bwa iai te Tamnei ae Korakora?\n\n27 Ao e taku, Eng.\n\n28 Ao Amon e taku nakoina: Aio bon te Atua. Ao e taku riki Amon nakoina: Ko kakoaua bwa te Tamnei ae Korakora aio, are te Atua, e kariki bwaai ni kabane ake a mena i karawa ao n te aonaba?\n\n29 Ao e taku nakoina: Eng, I kakoaua bwa e karaoi bwaai ni kabane ake a mena n te aonaba; ma I aki ataa karawa.\n\n30 Ao Amon e taku nakoina: Karawa bon te tabo are e mena iai te Atua ma ana anera ni kabane aika a tabu.\n\n31 Ao te uea are Ramonaai e taku: E mena i etan te aonaba?\n\n32 Ao Amon e taku: Eng, ao e taratara nako naano i aoia natia aomata; ao e atai ni kabane ana iango ma ana kantaninga te nano: bwa ni baina are a bane ni karikaki iai bwaai ni kabane man moan karikan bwaai.\n\n33 Ao te uea are Ramonaai e taku: I kakoauai bwaai ni kabane ake ko a tia n taekin. Ko kanakomaiakaki mai iroun te Atua?\n\n34 Ao Amon e taku nakoina: Ngai bon te aomata; ao te aomata ni moan karikan bwaai e karikaki ni katotongan te Atua, ao I weteaki iroun Tamneina ae Tabu bwa N na reirei bwaai aikai nakoia aomata, bwa aonga n uotaki nakon ataakin ae eti ao ae koaua;\n\n35 Ao mwangan te Tamnei aei e mena inanou, are e anganai te rabakau, ao te mwaaka naba n aron au onimaki ma nanou are iroun te Atua.\n\n36 Ao ngkanne ngke Amon e a tia n taekin taeka aikai, e a waaki man karikan te aonaba, ao karikan naba Atam, ma n tuanga bwaai ni kabane are e kaineti ma bwakan te aomata, ma ni kabwarabwara ma ni kawenea i matana te rongorongo ma koroboki aika tabu ibukiia aomata, are a bon tia n taekinaki irouia burabeti, nakon naba te tai are tamaia, Riaai, e kitana iai Ierutarem.\n\n37 Ao e kabwarabwara naba nakoia (nakon te uea ma ana toro) mwamwanangaia ni kabane aia bakatibu i nanon te rereua, ma kainnanoia ni kabane ni baki ma n taka, ma marakiia, ao a mwaiti riki.\n\n38 Ao e kabwarabwara naba nakoia ni kaineti ma aia kaitara Reimwan ma Remuera, ao natin Itimaera mwaane, eng, ni kabane aroia ni kaitara e bon karakin; ao e kamatataa nakoia te rongorongo ma koroboki aika tabu man te tai are Riaai e kitana iai Ierutarem nakon te tai ae ngkai.\n\n39 Ma tiaki ti aio; bwa e kamataata nakoia te babaire ni kaboaki, are e katauraoaki man moan katean aan te aonaba; ao e kaota naba nakoia rokon Kristo, ao ana mwakuri ni kabane te Uea e bon kaoti nakoina.\n\n40 Ao e koro bukina bwa i mwin are e a tia n taekin bwaai aikai ni kabane, ma ni kamataatai nakon te uea, te uea e kakoauai ana taeka ni kabane.\n\n41 Ao e tang nakon te Uea, ni kangai: O te Uea, nanoanga; n aron am nanoanga ae mwaiti are e mena i aoia kaain Nibwaai, nakoiu, ao au aomata.\n\n42 Ao ngkanne, ngke e a tia n taekina aio, e bwaka nako aontano, n aron ae mate.\n\n43 Ao e koro bukina bwa ana toro a anaia ao a uotia nakon buuna, ma ni kawenea iaon te kainiwene; ao e wene n aron ae mate i nanon te maan ae uoua te ngaina ao uoua te tairiki; ao buuna, ma natina mwaane ao aine a tang ni wenei iaona, n aroia Reimwanaite, ma ni bwaebwaeti ibukin buana.\n\n", "alma 19": "[center][font_size=26]Mwakoro 19[/font_size][/center]\n\n[i]Ramonaai e reke irouna ootan te maiu are aki totoki ao e noora te Tia Kaboko—Kaain mwengana a taonaki n aron te mii, ao a mwaiti aika a nooriia anera—Amon e kawakinaki n te aro ae kamimi—E bwabetitoiia aika a mwaiti ma ni katea te ekaretia i buakoia. Uakaan ma 90 I.K.[/i]\n\n1 Ao e koro bukina bwa i mwin uoua te ngaina ao te tairiki ao a nang ana rabwatana ni kawenea n te nne ni mate, are e karaoaki ibukin taunakiia aia mate.\n\n2 Ao ngkanne te uea n aine e bon tia n ongo taekan Amon, ngaia are e kananako bwa e tangiria bwa e na roko nakoina.\n\n3 Ao e koro bukina bwa Amon e karaoa are e tuangaki, ao e kawara te uea n aine, ma n tangiria bwa e na ataa te bwai ae tangiria bwa e na karaoia.\n\n4 Ao e taku nakoina: Ana toro kainabau a bon tia ni kaotia nakoiu bwa ngkoe ana burabeti te Atua ae tabu, ao bon iai mwaakam ni karaoi mwakuri aika a mwaiti n arana.\n\n5 Ngaia, are ngkanne arona aio, I tangiria bwa ko na nako n noora kainabau, bwa e a tia ni wene iaon ana kainiwene i nanon te maan ae uoua te ngaina ao uoua te tairiki; ao tabemwaang a taku bwa e aki mate, ma tabemwaang a taku bwa e mate ao e a boiraa, ao e riai bwa e na nneaki n te nne ni mate; mai irou, nakoiu e aki boiraa.\n\n6 Ao ngkanne, bon aio are e tangiria Amon, bwa e ataia bwa te uea are Ramonaai e mena i aan mwaakan te Atua; e ataia bwa te rabuna ni kakewekewe e a teweaki nako ngkai man ana iango, ao te oota are e kaota ana iango, are ootan mimitongin te Atua, are bon kamimin ootan raoiroina—eng, te oota aio e a kaota nako kimwareirein tamneina, nangin te roo e a tia ni kakioaki nako, ao ootan te maiu are aki totoki e ura i nanon tamneina, eng, e ataia bwa aio are e a taonanako rabwatana, ao e uotaki nako i nanon te Atua.\n\n7 Mangaia are, te bwai are e tangiria te uea n aine mai irouna bon te bwai are e tangiria naba. Ngaia are, e nako n noora te uea n aron are e tangiria te uea n aine mai irouna; ao e noora te uea, ao e ataia bwa e aki mate.\n\n8 Ao e taku nakon te uea n aine: E aki mate, ma e matu i nanon te Atua, ao n teingabong e na manga teirake; ngaia are tai taunna.\n\n9 Ao Amon e taku nakoina: Ko kakoaua aio? ao e taku nakoina: Akea au tia kakoaua ma ti am taeka, ao aia taeka ara toro; ma e ngae n anne I kakoaua bwa e na koro bukina n aron are ko taekinna.\n\n10 Ao Amon e taku nakoina: Ko na kakabwaiaki ibukin korakoran am onimaki: I taku nakoim, neiko, bon akea aekan te onimaki anne i buakoia ni kabane Nibwaite.\n\n11 Ao e koro bukina bwa e taratara ana kainiwene kainabana, man te tai teuana nakon te tai teuana ni karokoa naba te ingabong are e kataua Amon bwa e na teirake iai.\n\n12 Ao e koro bukina bwa e teirake, n aron ana taeka Amon; ao ngke e teirake, e arora baina nakon te aine, ao e taku: E na kakabwaiaiaki aran te Atua, ao ko na kakabwaiaki.\n\n13 Bwa n aron ae ko maiu, nooria, I a tia n noora au Tia Kaboai; ao e na roko, ao e na bungiaki iroun te aine, ao e na kabooia ni kabane aomata ake a kakoaua arana. Ao ngkanne, ngke e a tia n taekin taeka aikai, e onrake nanona, ao e a manga iinako n te kimwareirei, ao te uea n aine e iinako naba, bwa e taonaki nako n te Tamnei.\n\n14 Ao ngkanne Amon ngke e noora Tamnein te Uea bwa e bwaro n aron ana tataro iaoia Reimwanaite, tarina, ake a karika te tangin wenei i marenaia Nibwaite, ke i buakoia ana aomata te Atua ibukin buakakaia ma kateia, e bwaka iaon bubuanwaena, ao e waaki ni bunra nako nanona n te tataro ma ni karabwarabwa nakon te Atua ibukin te bwai are e a tia ni karaoia ibukiia tarina; ao e bon taonaki nako n te kimwareirei; ao ikai are ngaia teniman a bwaka nako aontano.\n\n15 Ao ngkanne, ana toro te uea a nooria bwa a bwaka, ao a bon tang naba nakon te Atua, bwa e a roko naba irouia maakan te Uea, bwa bon ngaia ake a tei i matan te uea ni kakoaua nakoina ibukin mwaakan Amon.\n\n16 Ao e koro bukina bwa a wetea aran te Uea, ni korakoraia, n te aro are a bane ni bwaka nako aontano, ma ti temanna ae e aki bwaka te aine ae te Reimwanaite, ae arana Abiti, bwa e kaman rairaki nakon te Uea i nanon ririki aika a mwaiti, man te kaotioti ae kamimi ae karekea tamana.\n\n17 Ngaia, are ngkai e a bon tia n rairaki nakon te Uea, ma e aki kaokaotia ma i mwaaina, ngaia are ngke e a nooria bwa ana toro ni kabane Ramonaai a bane ni bwaka nako aontano, ao aia mataniwi te aine naba, are te uea n aine, ao Amon e wene n tangaina iaon tano, e bon ataia bwa mwaakan te Atua; ao e iangoia bwa te bwai are e riki arei, ngkana e kaotaki nakoia aomata bwa teraa ae riki i buakoia, bwa ngkana a noora te bwai arei ao a na bon kakoaua mwaakan te Atua ngaia are e biri man te bata teuana nakon te bata, ni kaotia nakoia aomata.\n\n18 Ao a waaki n ikotiia i marenaia nakon mwengan te uea. Ao a roko aomata aika a mwaiti, ao a mimi n noora te uea, ao te uea n aine, ao aia toro ni wene n tangaina iaon tano, ao a wene ikekei n aiaron ae a mate; ao a noora naba Amon, ao nooria, bwa bon te Nibwaite.\n\n19 Ao ngkanne aomata a ngurengure imarenaia; tabemwaang a taku bwa e korakora te buakaka ae roko iaoia, ke iaon te uea ma mwengana, ibukina bwa e kariaia bwa te Nibwaite arei e na tiku n te aba.\n\n20 Ma tabemwaang a boaiia, ni kangai: Te uea e karokoa te buakaka iaon batana ibukina bwa e tiringia ana toro ake a kamaenakoi aia nanai ni man i ranin Teebuti.\n\n21 Ao a bon boaaki naba irouia mwaane ake a tei i ranin Teebuti ni kamaenakoia nanai ni man ake ana bwai te uea, kioina ngke a bon un iroun Amon are e a tia n tiringia tariia tabemwaang i ranin Teebuti, n ana tai ni kamanoia ana nanai ni man te uea.\n\n22 Ao ngkanne, temanna mai i buakoia, ake tarina e bon mate n ana kabaang Amon, ibukin korakoran unna iroun Amon, e kaotinakoa ana kabaang ao e kerake bwa e na orea Amon, n tiringnga; ma ngke e tabekarake ana kabaang bwa e na oroia, nooria, e bwaka ao e mate.\n\n23 Ao ngkanne ti a nooria ikai bwa Amon e aki kona n tiringaki, bwa te Uea e a tia n taetae nakon Motiaea, tamana: N na kawakinna, ao e na riki nakoina n aron am onimaki—ngaia are Motiaea e onimakinna iroun te uea.\n\n24 Ao e koro bukina bwa te uanao n aomata are a noora te mwaane arei bwa e bwaka ni mate, are e tabeka te kabaang bwa e na tiringa Amon, e roko te maaku iaoia ni kabane ao a rawa n arora baaia n ringnga ma naake a tia ni bwaka; ao a moanna ni mimi riki i marenaia bwa teraa bukin te mwaaka are e korakora arei, ke teraa nanon bwaai aikai ni kabane.\n\n25 Ao e koro bukina bwa a mwaiti mai i buakoia ake a taku bwa Amon bon te Tamnei ae Korakora, ao tabemwaang a taku bwa e kanakomaiakaki iroun te Tamnei ae Korakora.\n\n26 Ma tabemwaang a boaia ni kabane, n taku bwa bon te man kakang, are e kanakomaiakaki mai irouia Nibwaite bwa e na kammarakia.\n\n27 Ao iai ake a taku bwa Amon e kanakomaiakaki iroun te Tamnei ae Korakora bwa e na kammarakia ibukin aia buakaka; te Tamnei ae Korakora bon ngaia are e aki toki n raonia Nibwaite, are e a tia ni kamaiuia mai i nanon baia; ao a taku bwa te Tamnei ae Korakora aio e a tia n tiringia tariia aika a mwaiti, Reimwanaite.\n\n28 Ao ikai are e a rikirake ni korakora te kauntaeka i marenaia. Ao i nanon aia tai ni kauntaeka, e roko te toro te aine are karika rokoia aomata aika a mwaiti, ao ngke e noora te kauntaeka i marenaia aomata are a mwaiti e bon korakora nanokawakina, n te aro are e a tang.\n\n29 Ao e koro bukina bwa e nakon te uea n aine ma n ana baina, bwa e na kateirakea ma i aontano; ao n te tai naba are e ringnga baina e teirake ma n tei iaon waena, ao e tang n te bwanaa ae korakora, ni kangai: O e na kakabwaiaki Iesu, are e a tia ni kamaiuai mai moone are e kakamaku! O e na kakabwaiaki te Atua, nanoanga te botanaomata aio!\n\n30 Ao ngke e a tia n taekina aio, e ikoti baina, ma n onrake n te kimwareirei, ma n taekin taeka aika a mwaiti ake aki ataaki nanoia; ao ngke e a tia ni karaoa aio, e ana bain te uea, Ramonaai, ao nooria e teirake ma n tei iaon waena.\n\n31 Ao ngke e nooria naba ngkekei bwa e mwaiti te kauntaeka i marenaia ana botanaomata, e waaki ma ni boaia, ma n reireinia taeka ake e a tia n ongo mai wiin Amon; ao ake a kakoauai aia taeka, a bon rairaki nakon te uea.\n\n32 Ma a bon mwaiti mai i buakoia ake a rawa n ongo ana taeka; ngaia are a bon nako.\n\n33 Ao e koro bukina bwa Amon e teirake ao e buokiia naba, ma ana toro naba Ramonaai; ao a bon taekinna nakoia aomata te bwai are e riki arei—are nanoia e a tia ni bitaki; ao akea riki nanoia ni kan karaoa te buakaka.\n\n34 Ao nooria, a mwaiti ake a taetae nakoia aomata bwa a tia n nooria anera ao a tia ni maroro mangaia; ao ngaia are a tuangiia bwaai aika a kaineti ma te Atua, ao ana raoiroi.\n\n35 Ao e koro bukina bwa a bon mwaiti ake a kakoauai aia taeka, ao mwaitia ake a kakoauaia a bon bwabetitoaki; ao a riki bwa aomata aika a raoiroi, ao a bon katea te ekaretia i buakoia.\n\n36 Ao ngaia are e a waaki ana mwakuri te Uea i buakoia Reimwanaite; ngaia are te Uea e karuoa Tamneina iaoia; ao ti nooria bwa e arora baina nakoia aomata ni kabane ake a rairinanoia ma ni kakoaua arana.\n\n", "alma 20": "[center][font_size=26]Mwakoro 20[/font_size][/center]\n\n[i]Te Uea e kanakoa Amon nako Matonaai bwa e na kainaomataia tarina ake a kabureaki—Amon ma Ramonaai a kaitibo ma taman Ramonaai, are e bon uea ni kabuta te aba—Amon e kairoroa te uea are e kara arei bwa e na kariaia kainaomatakia tarina. Uakaan ma 90 I.K.[/i]\n\n1 Ao e koro bukina bwa ngke a tia ni katea te ekaretia n te aba, te uea are Ramonaai e tangira Amon bwa e na iria nakon te aba are Nibwaai, bwa e na kaotia nakon tamana.\n\n2 Ao e roko bwanan te Uea nakon Amon, ni kangai: Ko na aki nako nakon te aba are Nibwaai, bwa nooria, te uea e na uokoukora maiumi; ma ko na nako nakon te aba are Matonaai; bwa nooria tarim are Aaron, ao Murokaai ao Amma a kabureaki.\n\n3 Ao ngkanne e koro bukina bwa Amon e ongo aio, ao e taku nakon Ramonaai: Nooria, tariu ake a kabureaki i Matonaai, ao N na nako bwa N na kainaomataia.\n\n4 Ao ngkanne Ramonaai e taku nakon Amon: I ataia ni korakoran te Uea bwa ko kona ni karaoi bwaai ni kabane. Ma nooria, N na airi ma ngkoe nakon te aba are Matonaai; bwa uean te aba are Matonaai, are arana Anteomo, bon raraou; ngaia are N na nako nakon te aba are Matonaai, bwa N na kabwaka nanon uean te aba, ao e na kaotinakoia tarim man te nne ni kaikain.\n\n5 Ao Amon e taku nakoina: Akea ae e tuangai ma ti te Atua; ao e taku nakoiu—Nako ao kamaiuia tarim, bwa a kabureaki n te aba are Matonaai.\n\n6 Ao ngkanne Ramonaai e a tia n ongo aio ao e tuangiia ana toro bwa a na katauraoi ana aoti ma ana kai ni buaka.\n\n7 Ao e taku nakon Amon: Nako mai ao N na nako ma ngkoe nakon te aba are Matonaai, ao N na bubutia te uea ikekei bwa e na kaotinakoia tarim man te nne ni kaikain.\n\n8 Ao e koro bukina bwa Amon ma Ramonaai a mwananga, a kaitibo ma taman Ramonaai, are e uea ni kabuta te aba.\n\n9 Ao nooria, e taku taman Ramonaai nakoina: E aera ngkai ko aki kaea te baka n amwarake n te bong are e kakannato arei ngke I karaoa te baka n amwarake nakoia natiu mwaane, ao nakoia au botanaomata?\n\n10 Ao e taku naba nakoina: Ao ko na aera ma te Nibwaite aio ae temanna mai i buakoia natiia taan kewe?\n\n11 Ao e koro bukina bwa Ramonaai e kabwarabwara nakoina bwa a na aera, bwa e maaku ni kaunna.\n\n12 Ao e kaota naba nakoina bukin tikuna n ueana, bwa e aki nakon tamana ni kaea te baka n amwarake are e a tia ni katauraoia.\n\n13 Ao ngkanne ngke Ramonaai e karakin bwaai ni kabane nakoina, nooria, e mimi bwa e un tamana irouna, ao e taku: Ramonaai, ko na nako ni kainaomataia Nibwaite aikai, aika naati mwaane ae natin te tia kewe. Nooria, e rawebwaia ara bakatibu; ao ngkai natina mwaane a manga roko i buakora bwa n aia waaki ni mwaamwana te aba ao aia kewe, a na kamwaneira, bwa a na manga anai ara bwai mai iroura.\n\n14 Ao ngkanne taman Ramonaai e tua bwa e na tiringa Amon n te kabaang. Ao e tua naba bwa e na aki nakon te aba are Matonaai, ma e na oki mangaia nakon te aba are Itimaera.\n\n15 Ma Ramonaai e taku nakoina: N na aki tiringa Amon, ao N na aki naba oki nakon te aba are Itimaera, ma N na nakon te aba are Matonaai bwa I aonga ni kainaomataia tarin Amon, bwa I ataia bwa aomata aika a etieti ao ana burabeti aika tabu te Atua ni koaua.\n\n16 Ao ngkanne tamana ngke e ongo taeka aikai, e bon un irouna, ao e kaotinakoa ana kabaang bwa e na tiringnga ni kabwaka nako aontano.\n\n17 Ma Amon e tei ma n taku nakoina: Nooria, ko na aki tiringa natim; ma e ngae n anne, e raoiroi riki bwa e na bwaka nakoim, bwa nooria, e a tia n rairananona man ana bure: ma ngkana ngkoe ko bwaka n te tai aei, i nanon unim, e na bon aki kona ni kamaiuaki tamneim.\n\n18 Ao riki, e bon riai bwa ko na taotaona nanom; bwa ngkana ko tiringa natim, ao ngkai bon te aomata ae akea burena, e na takarua raraana mai aontano nakon te Uea ae Atuana, bwa e na ruoniko te kabomwi; e na bon bua tamneim.\n\n19 Ao ngkanne Amon ngke e a tia n atong taeka aikai nakoina, e kaeka, ni kangai: I ataia bwa ngkana N na tiringa natiu ao I bon kawawaea te raraa ae akea burena; bwa bon ngkoe ae ko kataia ni kamatea.\n\n20 Ao e arora baina bwa e na tiringa Amon. Ma Amon e kaaitarai ana oro, ao e orea baina n te aro are e aki kona ni kabongana.\n\n21 Ao ngkanne te uea ngke e nooria bwa e kona Amon n tiringnga, e bubutia Amon bwa e na kamaiua.\n\n22 Ma Amon e taku nakoina: Nooria, N na oroiko ti ngkana ko anganai tariu bwa a na otinako man te nne ni kaikain.\n\n23 Ao ngkanne te uea, ibukin maakuna bwa mwiina e bua maiuna, e taku: Ngkana ko kamaiuai, ao N na anganiko te bwai are ko tuatua, e aoria ngkana iteran ueau.\n\n24 Ao ngkanne Amon ngke e nooria bwa e a mena te uea i aan te bwai are e tangiria, e taku nakoina: Ngkana ko kariaia tariu bwa a na otinako man te nne ni kaikain, ao Ramonaai bwa e na tiku ueana, ma n anganna inaomatana bwa e na karaoa oin nanona ni bwaai ake e iangoi, ao N na kamaiuko; ao ngkana ko aki, N na oroiko nako aontano.\n\n25 Ao ngkanne Amon ngke e a tia n taekin taeka aikai, ao te uea e kimwareirei ibukin maiuna.\n\n26 Ao ngke e nooria bwa Amon akea nanona ni kan tiringnga, ao ngke e noora naba korakoran ana tangira ibukin natina Ramonaai, e bon korakora miimiina, ao e taku: Ibukina bwa ti aikai aika ko tangiri, bwa N na kainaomataia tarim, ma ni kariaia bwa natiu ae Ramonaai, e na tiku n taua ueana, nooria, N na kariaia nakoim bwa natiu te mwaane e na tiku ueana man te tai aei ao n aki toki; ao N na aki manga oki n tautaekanna—\n\n27 Ao N na kariaia naba bwa tarim a na kaotinakoaki man te nne ni kaikain, ao ngkoe ma tarim kam na kona n irai nakon ueau; bwa e korakora kan noorami. Bwa e bon rang mimi te uea n ana taeka ake e taekin, ao n taeka naba ake e a tia n taekin Ramonaai, ngaia are e bon rang kan reireinaki.\n\n28 Ao e koro bukina bwa Amon ao Ramonaai a waaki iaon kawaia nakon te aba are Matonaai. Ao Ramonaai e bon kukurei uean te aba irouna; ngaia are tarin Amon a kaotinakoaki man te nne ni kaikain.\n\n29 Ao ngke e a kaitibo Amon mangaia ao e bon rotaki n te nanokawaki ae korakora, bwa nooria a bon akea karabaia, ao e bon korakora menain kuniia ibukin kabaeaia n taian kabaebae aika a mamatoa. Ao a korakai naba ni baki, n taka, ao ni karawawata n aekaia nako; e ngae n anne a bon taotaonakin nano i nanon rawawataia ni kabane.\n\n30 Ao, n aron te bwai are e riki, bon tekebuakaia bwa a mena i nanon baia te botanaomata aika a matoatoa riki nanoia ao a bonotaninga; ngaia are aki ongo n aia taeka, ao a teweaki nako, ma n oreaki, ma ni kakioaki man te bata teuana nakon te bata teuana, ao man te tabo teuana nakon te tabo teuana, ni karokoa ae a roko n te aba are Matonaai; ao a tauaki ma n teweaki nako nanon te nne ni kaikain, ma ni kabaeaki ni kabaebae aika a matoatoa, ao ma ni kabureaki i nanon te maan ae mwaiti te bong, ao a kainaomataki irouia Ramonaai ma Amon.\n\n", "alma 21": "Rongorongon aia kabwarabwara Aaron, ma Murokaai, ao tariia, nakoia Reimwanaite.\n\nKanoana mwakoro 21 ni karokoa 25.\n\n[center][font_size=26]Mwakoro 21[/font_size][/center]\n\n[i]Aaron e reireinia Amwarakaite taekan Kristo ma Ana Mwakuri ni Kamaiu—Aaron ma tarina a kabureaki i Matonaai—I mwin kainaomatakia, a reirei i nanon taian auti n nebo ma n rairiia aika a mwaiti—Ramonaai e kariaia te inaomata n te aro n te aba are Itimaera. Uakaan ma 90–77 I.K.[/i]\n\n1 Ao ngkanne ngke Amon ma tarina a maenako n tian abaia Reimwanaite, nooria Aaron e mwananga ni kaineta te aba ae aranaki irouia Reimwanaite, bwa Ierutarem, bwa e ingoanaki i mwin aban aia bakatibu ni bungiaki; ao e raroa bwa e toma ma tian Moomon.\n\n2 Ao ngkanne Reimwanaite ma Amwarakaite ao ana aomata Amuron a tia ni katea te kaawa teuana ae korakora ae aranaki bwa Ierutarem.\n\n3 Ao ngkanne Reimwanaite e bon tau aron matoaia, ma Amwarakaite ao Amuronaite a bon matoatoa riki, ngaia are a karikia Reimwanaite bwa a na kamatoai nanoia, bwa a na matoatoa i nanon te buakaka ao n aia mwakuri aika bati n ribaki.\n\n4 Ao e koro bukina bwa Aaron e roko nakon te kaawa are Ierutarem, ma ni waaki moa ni kabwarabwara nakoia Amwarakaite. Ao e waaki ni kabwarabwara nakoia i nanon aia tinakaoke, bwa a tia ni katei tinakoke n aron ana waaki Neooa; bwa a mwaiti Amwarakaite ao Amuronaite ake a ira aron ana waaki Neooa.\n\n5 Ngaia are. ngke Aaron e rin ni kabwarabwara i nanon teuana aia tinakaoke bwa e na kabwarabwara nakoia aomata, ao ngke e taetae nakoia, nooria e a teirake te Amwarakaite temanna ao e waaki ni kauntaeka mangaia, ni kangai: Teraa ae ko a tia ni kaota koauana, Ko a tia n noora te anera? E aera ngkai a aki kaoti anera nakoira? Nooria tiaki bwa a raraoi aomata aikai n aroia ami botanaomata?\n\n6 Ko taku naba, ngkana kam aki rairinanomi ao kam na mate. Ko kanga n atai kanoan ara iango ma nanora. Ko kanga n ataia bwa ti na riai n rairinanora? Ko kanga n ataia bwa tiaki te botanaomata ngaira aika ti raoiroi? Nooria ti a tia ni katei taabo aika a tabu, ao ti ikoikotaki n taromauria te Atua. Ti kakoaua bwa te Atua e na kamaiuia aomata ni kabane.\n\n7 Ao ngkanne Aaron e taku nakoina: Ko kakoaua bwa natin te Atua e na roko ni kabooia aomata nako man aia bure?\n\n8 Ao e taku te mwaane arei nakoina: Ti aki kakoaua bwa ko ataa te bwai anne. Ti bon aki kakoauai katei ni burababa aikanne. Ti aki kakoaua bwa ko atai bwaai aika a na roko, ke ni kakoaua naba bwa ara bakatibu atai bwaai ake a taekin ake a na roko.\n\n9 Ao ngkanne Aaron e kauki koroboki aika tabu nakoia ni kaineti ma rokon Kristo, ao ni kaineti naba ma mangautia maate, ao are e na bon akea te kaboaki ibukiia aomata nako ma ti man maten ao marakin Kristo, ao ana mwakuri ni kamaiu raraana.\n\n10 Ao e koro bukina bwa ngke e kabwaranakoi bwaai aikai nakoia ao a un irouna, ao a bwainingareia: ao a rawa n ongo n taeka ake e taekin.\n\n11 Ngaia are, ngke e nooria bwa a rawa n ongo n ana taeka, e otinako man aia auti n nebo, ma n nakon te kaawa ae uarereke are e aranaki bwa Aani-Aantaai, ao e kunea Murokaai ikekei bwa e kabwarabwara nakoia: ma Amma ao tarina. Ao a kauntaeka ma aika a mwaiti ibukin te taeka.\n\n12 Ao e koro bukina bwa aomata a kamatoai nanoia, ngaia are a kitania ma ni kawara te aba are Matonaai. Ao a kabwarabwara n te taeka nakoia aika a mwaiti, ao tabemwaang a kakoauai taeka ake e reireinia.\n\n13 Ngaia are, Aaron ma tarina tabemwaang a uotaki man teweaki nakon nanon te nne ni kaikain ao nikiraia a biri nako mai Matonaai nakon taabo ake a uakaan.\n\n14 Ao naake a teweaki nako nanon te nne ni kaikain a kainnanoaki ni bwaai aika a mwaiti, a kainaomataki ni baia Ramonaai ma Amon, ao a kamwarakeaki ma ni kunnikaiaki.\n\n15 Ao a mwananga riki n taekina te taeka, ao ngaia are a kainaomataki te moan tai man te nne ni kaikain; ao a tia ni kainnanoaki.\n\n16 Ao a mwananga nakon taabo ake a kairaki nako iai iroun Tamnein te Uea, ni kabwarabwara ana taeka te Atua i nanon auti n nebo ni kabane ake aia bwai Amwarakaite, ke n taabo ake a botaki iai Reimwanaite ake a kariaiakaki iai n rin.\n\n17 Ao e koro bukina bwa te Uea e a kakabwaiaia, n te aro are a mwaiti ake a kairaki nakon ataakin te koaua; eng, a bon kaota te koaua nakoia aika a mwaiti ibukin aia bure, ao aia katei aia bakatibu, ake a bure.\n\n18 Ao e koro bukina bwa Amon ma Ramonaai a oki man te aba are Matonaai nakon te aba are Itimaera, are bon abaia ni bwaibwai.\n\n19 Ao te uea are Ramonaai e aki tangiria bwa Amon e na beku ibukina ke e na riki bwa ana toro.\n\n20 Ma e baireia bwa a na kateaki auti n nebo n te aba are Itimaera; ao e baireia bwa ana botanaomata, ke aomata ake a mena n ana tabo, a na ikotaki.\n\n21 Ao e kimwareirei i aoia, ao e reireinia bwaai aika a mwaiti. Ao e tuangiia naba bwa aomata ngaia aika a mena i aana, ao a bon inaomata, ao a inaomata man ana karawawata te uea, are tamana; bwa tamana e a tia n anganna bwa e na tautaeka i aoia aomata ake a mena n te aba are Itimaera, ao n te aba are e uakaan mangaia.\n\n22 Ao e taekinna naba bwa e na reke irouia te inaomata n taromauria te Uea ae Atuaia n aron bwaai ake a tangiri, n taabo nako ake a mena iai, ngkana a mena n te aba are e tautaeka iai te uea are Ramonaai.\n\n23 Ao Amon e bon kabwarabwara nakoia ana aomata te uea are Ramonaai; ao e koro bukina; bwa e reireinia bwaai ni kabane ni kaineti ma te raoiroi; Ao e kairoroia ni katoa bong, ma te nanomwaka; ao a ongo n ana taeka, ao a kakaonimaki ni kawakina ana tua te Atua.\n\n", "alma 22": "[center][font_size=26]Mwakoro 22[/font_size][/center]\n\n[i]Aaron e reireina taman Ramonaai aron Karikani Bwaai, Bwakan Atam, ao te babaire ni kabomwi rinanon Kristo—Te uea ma kaain batana ni kabane a bane n rairaki—E kabwarabwaraki aron te raure nako are i marenaia Nibwaite ao Reimwanaite. Uakaan ma 90–77 I.K.[/i]\n\n1 Ao ngkanne, kioina bwa Amon e tabe n reireinia ana aomata Ramonaai ni katoa tai, ti na oki rikaaki nakon rongorongoia Aaron ma tarina; bwa i mwin are e kitana te aba are Matonaai ao e kairaki iroun te Tamnei nakon te aba are Nibwaai, nakon naba mwengan te uea are e uea iaon te aba ni kabane ma tiaki n te aba are Itimaera; ao bon ngaia taman Ramonaai.\n\n2 Ao e koro bukina bwa e nako n rin nakoina nako nanon ana bareti te uea, ma tarina, ao e bobaraaki i matan te uea man taku nakoina: Nooria, O te uea, ngaira tarin Amon, are ko kainaomata man te nne ni kaikain.\n\n3 Ao ngkai, O te uea, ngkana ko kamaiuira ao ti na bon riki bwa am toro. Ao te uea e taku nakoia: Teirake, bwa N na anganingkami maiumi, ao I aki tangiria bwa kam na riki bwa au toro; ma N na kairoroingkami bwa kam na anganai te ibuobuoki; bwa I a tia n rawawata n au iango ibukin te akoi ma korakoran ana taeka tarimi are Amon; ao I tangiria n ataa bukina bwa e aera ngkai e aki kitana Matonaai ma ngkami.\n\n4 Ao Aaron e taku nakon te uea: Nooria, e weteia Tamnein te Uea nakon te kawai teuana; e a tia n nako nakon te aba are Itimaera, n reireinia ana botanaomata Ramonaai.\n\n5 Ngkai te uea e taku nakoia: Teraa te bwai ae kam taku ni kaineti ma Tamnein te Uea? Nooria, aio te bwai ae tabetabe nanou iai.\n\n6 Ao i rarikina, teraa te bwai ae taku Amon ae kangai—Ngkana kam rairinanomi ao kam na kamaiuaki, ao ngkana kam aki rairinanomi, ao kam na teweaki nako n te kabanea ni bong.\n\n7 Ao Aaron e kaeka ma n taku nakoina: Ko kakoaua bwa iai te Atua? Ao e taku te uea: I ataia bwa Amwarakaite a taku bwa iai te Atua, ao I a tia ni kariaia bwa a na katei umwaia aika tabu, bwa aonga n ikotaki n taromauria. Ma ngkai ko taku bwa iai te Atua, nooria, N na kakoaua.\n\n8 Ao ngkai ngke Aaron e ongo aio, e kimwareirei nanona, ao e taku: Nooria, n aron ae ko maiu, O te uea, ao bon iai te Atua.\n\n9 Ao te uea e taku: Ao bon te Tamnei ae Korakora te Atua are e kairia ara bakatibu ni kaotinakoia man te aba are Ierutarem?\n\n10 Ao Aaron e taku nakoina: Eng, bon te Tamnei ae Korakora, ao e kariki bwaai ni kabane ake i karawa ao iaon te aba. Ko kakoaua aio?\n\n11 Ao e taku: Eng, I kakoaua bwa te Tamnei ae Korakora e kariki bwaai ni kabane, ao I tangiria bwa ko na tuangai bwaai aikai ni kabane, ao N na kakoauai am taeka.\n\n12 Ao e koro bukina bwa Aaron ngke e noria bwa te uea e na kakoauai ana taeka, ao e moanna man karikan Atam, ni wareware ni koroboki aika tabu nakon te uea—bwa e kanga te Atua ni karika te aomata n aron katotongana, ao bwa te Atua e anganna tua, ma ibukin riaoan te tua, ao e bwaka te aomata.\n\n13 Ao Aaron e kabwarabwara nakoina koroboki aika tabu man karikan Atam, ao e kawenea bwakan te aomata i matana, ma arona n rabwata ao te babaire ni kabomwi naba, are e katauraoaki ma ni moan te aonaba, rinanon Kristo, ibukiia ni kabane ake a kakoaua arana.\n\n14 Ao ibukina bwa te aomata e a tia ni bwaka bon akea te bwai ae kona ni karekea bon ibukina; ma marakin ao maten Kristo e karaoa te mwakuri ni kamaiu ibukin aia bure, i nanon te onimaki ao te rairannano ao a mwaiti riki; ao e urua ana kabaebae te mate, ao a na akea ana tokanikai te rua ni mate, ao kammarakin te mate e na kabwautaki ni kantaaningan te mimitong; ao Aaron e kabwarabwarai bwaai aikai ni kabane nakon te uea.\n\n15 Ao e koro bukina bwa i mwin Aaron ngke e kabwarabwarai bwaai aikai nakoina, ao e taku te uea: Teraa ae N na karaoia bwa e aonga n reke irou te maiu ae akea tokina are ko a tia n taekinna? Eng, teraa ae N na karaoia bwa I aonga ni manga bungiaki iroun te Atua, bwa e na koutaki nako te tamnei ae buakaka aei inanou, ao ma ni butimwaea Tamneina, bwa I aonga n onrake n te kimwareirei, bwa I aonga n aki teweaki nako n te kabanea ni bong? Nooria, e taku, N na anganako au bwai ni kabane, eng, N na mwanuokina ueau, bwa I aonga ni karekea te kimwareirei ae korakora aio.\n\n16 Ma Aaron e taku nakoina: Ngkana ko tangira te bwai aei, Ngkana ko kukurei ni bobaraaki i matan te Atua, eng, ngkana ko rairananom man am bure ni kabane, ma ni bobaraaki i matan te Atua, ma ni wetea arana n te onimaki, ni kakoaua bwa ko na karekea, ao ngkanne ko na karekea te kantaninga are ko tangiria.\n\n17 Ao e koro bukina bwa ngke e taekin taeka aikai Aaron, ao te uea e bobaraaki i matan te Uea, i aon bubuan waena; eng, ao e bon wene n tangaina i aontano, ao ma n tang ni kakorakora, ni kangai:\n\n18 O Te Atua, e a tia Aaron n tuangai bwa iai te Atua; ao ngkana iai te Atua, ao ngkana ngkoe te Atua, ko kona ni kaotiko nakoiu, bwa I aonga n anganako au bure ni kabane bwa I aonga n ataiko, bwa I aonga ni kateirakeaki man te mate, ma ni kamaiuaki n te kabanea ni bong. Ao ngkai ngke e a tia te uea n taekin taeka akekei, ao e bon rotaki naba n aron ae aongkoa e mate.\n\n19 Ao e koro bukina bwa ana toro a biri n tuanga te uea n aine bwaai ni kabane ake a tia n riki nakon te uea. Ao e roko nakon te uea; ao ngke e nooria bwa e wene n aron ae mate, ma Aaron are e tei ma tarina are a taraa n ae ngaia bukin bwakana, e bon un irouia, ao e tua bwa ana toro, ke ana toro te uea, a na anaia man tiringia.\n\n20 Ngkai taian toro a bon noora bukin bwakan te uea, ngaia are a bon aki kan katokai baia iaon Aaron ma tarina; ao a bubutia te uea n aine ni kangai: E aera ngkai ko tua bwa ti na tiringia mwaane aikai, bwa nooria ti temanna mai i buakoia e bon korakora riki nakoira ni kabane? Ngaia are ti na bon bwaka i mataia.\n\n21 Ngkai te uea n aine ngke e noora maakuia ana toro ao e a bon korakora naba maakuna, bwa mwiina iai te bwai ae buakaka ae e na bwakaraki iai. Ao e tuangiia ana toro bwa a na nako ni weteia aomata, bwa a na tiringa Aaron ma tarina.\n\n22 Ngkai Aaron ngke e noora nanomatoan te uea n aine, e ataa naba matoatoan nanoia aomata, ao e maaku bwa mwiina a ikotaki te mwaiti n aomata ao e na riki te kauntaeka ae korakora ma te kakiriwe i marenaia; ngaia are e arora baina ma ni kateirakea te uea mai aontano, man taku nakoina: Teirake. Ao e tei iaon waena, ma ni karekea marurungina.\n\n23 Ao aio are e a karaoaki i matan te uea n aine ma toro aika a mwaiti. Ao ngke a noora aio ao e bon korakora miimiia, ao a moanna ni maaku. Ao te uea e tei i mataia, man reirei nakoia. Ao e bon reirei nakoia, n te aro are kaain batana ni kabane a bon rairaki nakon te Uea.\n\n24 Ngkai bon iai te mwaiti n aomata ake a ikotaki i mwin are e tua te uea n aine, ao e a moanaki te ngurengure ae bati i marenaia ibukin Aaron ma tarina.\n\n25 Ma te uea e tei i buakoia man reirei nakoia. Ao a marau nanoia nakon Aaron ma ake a raonna.\n\n26 Ao e koro bukina bwa te uea ngke e nooria bwa a rau nanoia ana aomata, ao e kariaia bwa Aaron ma tarina a na tei i buakon te mwaiti n aomata arei, ao bwa a na kabwarabwara n te taeka nakoia.\n\n27 Ao e koro bukina bwa te uea e kanakoa te katanoata ni kabuta te aba, i buakoia ana botanaomata ake a mena i abana ni kabane, ake a mena n taabo ake a uakaan, are e iaontia nako taari, i mainiku ao i maiaki, are e kamaenakoaki man te aba are Taraemera n te mwakoro n rereua ae wariki, are e biri mai taari mainiku nakon taari maeao, ni katobibia tian mataniwin te bike, ao tian te rereua are e mena i meang i rarikin te aba are Taraemera, rinanon tian Maentaai, i rarikin oin te karanga are Tiran, ni biri mai mainiku nako maeao—ao ikanne are e maenako iai Reimwanaite ma Nibwaite.\n\n28 Ngkai, Reimwanaite ake a korakora taningarotia a maeka n te rereua, ma ni mena n umwanrianna; ao a kabutaa nanon te rereua i maeaona, n te aba are Nibwaai; eng, ao i maeaon naba te aba are Taraemera, n te tia i rarikin mataniwin te bike, ao i maeao n te aba are Nibwaai, n te tabo are aia moan tabo ni bwaibwai aia bakatibu ao are e bon tia i mataniwin te bike.\n\n29 Ao a bon mwaiti naba Reimwanaite i mainiku i rarikin mataniwin te bike, ike a kakioaki nako iai irouia Nibwaite. Ao ngaia are a kuri ni katobibiaki Nibwaite irouia Reimwanaite; ma e ngae n anne ao Nibwaite a bon bwaini aba ni kabane ake i meang ake a toki tiaia iai n te rereua, n oin te karanga are Tiran, mai mainiku nako maeao, ni kaitaraa rarikin te rereua; i meang, ni karokoa ae a roko n te aba are aranna bwa te Aba ni Mari.\n\n30 Ao e toki tiana n te aba are arana te Aba ni Kamaroa, are e bon rang raroa nako meang n te aro are e roko n te aba are e a tia ni kainaki ao e a tia naba ni kamaunaki, are bon riia ake ti a tia n taekin, are a kuneaki irouia kaain Taraemera, bwa bon ngaia te moan tabo are a waerake iai.\n\n31 Ao a roko mai ikekei nakon te rereua are i maiaki. Ngaia are te aba are e nako meang e aranaki bwa te Aba ni Kamaroa, ao te aba are nako maiaki e aranaki bwa te Aba ni Mari, kioina ngkai bon te rereua ae onrake n aekaia maan nako ake a kakang, ake tabeua mai i buakoia a roko mai meang ni kakaea kanaia.\n\n32 Ao ngkai, bon ti te bongina ma teiterana maanin te Nibwaite ni mwananga, man tian te Aba ni Mari man te Aba ni Kamaroa, mai mainiku nako taari maeao; are ngaia are te aba are Nibwaai ao te aba are Taraemera a bon kuri n otabwaniniaki ni kabane n te ran, ao bon iai te tabo ae e kuri n otabwaniniaki n te ran i marenan te aba nako meang ao te aba nako maiaki.\n\n33 Ao e koro bukina bwa Nibwaite a kaaina te aba are te Aba ni Mari, mai mainiku nako taari maeao, ao ngaia are Nibwaite ni wanawanaia, ma aia tautia ma taanga ni buaka, a kabaeiia Reimwanaite i maiaki, bwa aonga n aki manga taua meang, n te aro are a na taua te aba nako meang.\n\n34 Ngaia are aikoa abaaba Reimwanaite i meang ma ti n te aba are Nibwaai, ao n te rereua ni katobibia. Ao aio ae a wanawana iai Nibwaite—kioina ngkai bon aia kairiribai Reimwanaite, ao a na aki karawawataki n iteraia nako, ao bwa e aonga naba n iai abaia are a na biri nako iai, n aron nanoia.\n\n35 Ao ngkai ngai, i mwin taekinan aio, N na okira rongorongon Amon ao Aaron, Aomna, ao Imnaai, ao tariia.\n\n", "alma 23": "[center][font_size=26]Mwakoro 23[/font_size][/center]\n\n[i]E a katanoataki te inaomata ibukin te aro—Reimwanaite ake a mena n aba ake itiua ma kaawa ake a bubura a rairaki—A araniia bwa aomata aika Aentaai-Nibwaai-Riaai ao a inaomata man te rekenikai—Amwarakaite ao Amuronaite a aki butimwaea te koaua. Uakaan ma 90–77 I.K.[/i]\n\n1 Nooria, ngkai e koro bukina bwa aia uea Reimwanaite e kanakoa te katanoata i buakoia ana botanaomata, bwa a na aki katoka baia iaon Amon, ke Aaron, ke Aomna, ke Imnaai, ke tariia ake a nako ni kabwarabwara ana taeka te Atua, n taabo ake a mena iai, ni mwakoron nako abaia.\n\n2 Eng, e kanakoa te tua i buakoia bwa a na aki katokai baia i aoia ni kabaeiia, ke n tewenakoia i nanon te nne ni kaikain, ao a na aki naba bawareia, ke n oroia, ke n teweia nako man aia auti n nebo, ke ni kammarakia; ao a na aki naba karebanaia n te atibu, ma a na riai ni kainaomataki bwa a na rin ni mwengaia, ma aia tembora naba, ma aia tabo aika a tabu.\n\n3 Ao ngaia are a kona ni waaki ni kabwarabwara te taeka n aron are a tangiria, bwa te uea e a tia n rairaki nakon te Uea, ma kaain batana ni kabane; ngaia are e kanakoa ana katanoata ni kabuta te aba nakoia ana botanaomata, bwa e na aki tukaki ana taeka te Atua, ma e na kabutaki aon te aba, bwa aonga ana botanaomata ni kakoaua buakakan aia katei aia bakatibu, bwa aonga ni kakoaua bwa taari ngaia ni kabane, bwa a riai n aki tiritiri, ke n anai bwai, ke n iraa, ke ni wenenibure, ke ni karaoi mwakuri aika a buakaka n aekaia nako.\n\n4 Ao e koro bukina bwa ngke te uea e kanakoa te katanoata aio, ao Aaron ma tarina a mwananga man te kaawa ae bubura teuana nakon te kaawa ae bubura teuana, ao man te bata n taromauri teuana nakon teuana, ni katei ekaretia, ma ni katabuia ibonga ao taan reirei ni kabuta te aba i buakoia Reimwanaite, bwa a na kabwarabwara man reirei ana taeka te Atua i buakoia; ao ngaia are a moanna n nako raoi aia waaki.\n\n5 Ao ngaa ma ngaa ake a karekea ataakin te Uea, eng, ngaa ma ngaa ake a karekea kakoauan aia katei Nibwaite; ao a reireinaki rongorongo ma taeka ni burabeti ake a karuoaki rikaaki ni karokoa te tai ae ngkai.\n\n6 Ao n aron ae koaua bwa e maiu te Uea, ao e koaua n aron ae a mwaiti ae a kakoaua, ke a mwaiti ake a kairaki nakon ataakin te koaua, man aia kabwarabwara Amon ma tarina, n aron tamnein te kaotioti ma te taeka ni burabeti, ao mwaakan te Atua are e karaoi kakai irouia—eng, I taku nakoimi, n aron ae maiu te Uea, ao n aron ae a mwaiti Reimwanaite ake a kakoaua aia kabwarabwara, man rairaki nakon te Uea, a bon aki manga tannako.\n\n7 Bwa a riki bwa te botanaomata ae raoiroi; ao a kawenei aia bwai ni buaka ake a kakaitara iai, ao aki manga buaka ni kaitaraa te Atua, man aki naba manga kaaitaraia tariia.\n\n8 Ao ngkanne, naakai ake a rairaki nakon te Uea:\n\n9 Aomata ake Reimwanaite ake a mena n te aba are Itimaera;\n\n10 Ao Reimwanaite naba ake a mena n te aba are Matonaai;\n\n11 Ao Reimwanaite naba ake kaain naba te kaawa are Nibwaai;\n\n12 Ao Reimwanaite naba ake a mena n te aba are Tiirom, ao ake a mena n te aba are Tiemron, ao n te kaawa are Remuera, ao n te kaawa are Timinirom.\n\n13 Ao aikai aran aia kaawa Reimwanaite are a rairaki nakon te uea; ao aikai uaake a kawenei aia bwai ni buaka ake a kakaitara iai, eng, aia bwai ni buaka; ao bon Reimwanaite ni kabane.\n\n14 Ao Amwarakaite a bon aki rairaki, ma ti temanna ae rairaki; ao aki naba Amuronaite; ma a bon kamatoatoai nanoia, ao nanoia naba Reimwanaite ni mwangan te aba ake a maeka iai, eng, ao n aia kaawa aika a uarereke ni kabane ma aia kaawa ni kabane.\n\n15 Ngaia are, ti a tia n atong araia aia kaawa Reimwanaite ake a rairinanoia ma ni karekea ataakin te koaua, man rairaki.\n\n16 Ao e koro bukina bwa te uea ma naake a rairaki a bon tangiria ni karekea araia, n te aro bwa a na kona ni kaokoroaki mai irouia tariia; ngaia are te uea e maroro ma Aaron ao aia ibonga aika a mwaiti ni kaineti ma te ara are ana katoka i aoia, bwa aonga ni kaokoroaki.\n\n17 Ao e koro bukina bwa a aranaki n te ara ae aomata aika Aentaai-Nibwaai-Riaai; ao a bon weteaki n te ara aio ao aikoa manga aranaki bwa Reimwanaite.\n\n18 Ao a waaki n riki bwa aomata aika a mwammwakuri; eng, ao a iraorao ma Nibwaite; ngaia are, a bon karekea te reitaki n iraorao mangaia, ao aikoa manga iraki n ana kamaraia te Atua.\n\n", "alma 24": "[center][font_size=26]Mwakoro 24[/font_size][/center]\n\n[i]Reimwanaite a kaaitaraia ana aomata te Atua—Aomata aika Aentaai-Nibwaai-Riaai a kimwareirei i nanon Kristo ao a kawaraki irouia anera—A rineia bwa a na kainnanoaki n te mate nakon ae a na kamaiuia—A mwaiti riki Reimwanaite ake a manga rairaki. Uakaan ma 90–77 I.K.[/i]\n\n1 Ao e koro bukina bwa Amwarakaite ao Amuronaite ao Reimwanaite ake a mena n te aba are Amuron, ao n te aba naba are Eram, ao ake a mena naba n te aba are Ierutarem, ao ni kakimototoa, aba ni kabane ake a otabwaninia, ake a tuai n rairaki ao a tuai ni katoka i aoia te ara are Aentaai-Nibwaai-Riaai, a kaunaki irouia Amwaraikaite ao Amuronaite bwa a na un nakoia tariia.\n\n2 Ao uniia e rikirake ni korakora ni kaaitaraia, n te aro are a moanna ni kaitaraa aia uea, ngaia are aki tangiria bwa aia uea; ngaia, are a tabeki aia bwai ni buaka ni kaaitaraia aomata ake Aentaai-Nibwaai-Riaai.\n\n3 Ao ngkanne te uea e katoka ueana iaon natina, ao e aranna bwa Aentaai-Nibwaai-Riaai.\n\n4 Ao te uea e mate n te ririki naba anne are Reimwanaite a moanna iai ni katauraoia bwa a na buakaniia ana aomata te Atua.\n\n5 Ao ngkanne Amon ao tarina ao aomata ni kabane ake raona ngke a noora aia katauraoi Reimwanaite bwa a na tiringia tariia, a roko nakon te aba are I-Mirian, ao ikekei are Amon e kaitibo ma tarina ni kabane; ao mai ikekei are a nakon te aba are Itimaera bwa a na maroro ma Ramonaai ao tarina are Aentaai-Nibwaai-Riaai, bwa teraa are a na karaoia ibukin kamaiuaia mai irouia Reimwanaite.\n\n6 Ao ngkanne bon akea temanna mai i buakoia aomata ake a rairaki nakon te Uea ae kukurei n tabeki bwai ni buaka ni kaaitaraia tariia; tiaki, a bon rawa naba ni katauraoi ibukin te buaka; eng, ao aia uea naba e tuangiia bwa a na aki.\n\n7 Ao ngkanne aikai taeka ake e taekin nakoia aomata ni kaineti ma te bwai are e riki: I karabwa Atuau, au botanaomata ae tangiraki irou, bwa Atuara ae korakora n ana raoiroi ao e a tia ni kanakomaia tarira aikai, aika Nibwaite, nakoira, bwa a na kabwarabwara nakoira, ma ni kakoaua nakoira buakakan aia katei ara bakatibu ake a buakaka.\n\n8 Ao nooria, I karabwa te Atua ae korakora bwa e a tia n anganiira mwakoron Tamneina bwa e na kamarauraua nanora, bwa ti a tia ni karekea te reitaki ma tarira aikai, aika Nibwaite.\n\n9 Ao nooria, I karabwa naba Atuau, bwa n reken te reitaki aio ti a tia ni kakoauai burera, ma tiritiri ake a mwaiti ake ti a tia ni karaoi.\n\n10 Ao I karabwa naba Atuau, eng, Atuau ae korakora, bwa e a tia n anganiira bwa ti na kona n rairinanora ma ni bwaai aikai, ao e a tia naba ni kabwarai burera man ara bure aika a mwaiti ma tiritiri ake ti a tia ni karaoi, man namakinan raoiroin natina.\n\n11 Ao ngkanne nooria, tariu, ngkai e a bon tia are ti kona ni karaoia (ngkai bon ngaira ae ti bua mai i buakoia aomata ni kabane) n rairinanora man ara bure nako ma tiritiri aika a mwaiti ake ti a tia ni karaoi, ma ni kona ni karekea te anga are te Atua e na anai mai inanora, bwa bon anne ara kabanea ni kona n rairinanora raoi i matan te Atua bwa e na kanakoa memeara—\n\n12 Ao ngkanne, tariu aika kam bane n tangiraki, ngkai te Atua e a tia n ana memeara, ao a raneanea ara kabaang, ao ti na aki manga oki ni kamemeaa ara kabaang n raraaia tarira.\n\n13 Nooria, I taku nakoimi, Tiaki, ti na kaawakin ara kabaang bwa a na aki memea n raraaia tarira; bwa ngkana arona bwa ti a manga kamemeaa riki ara kabaang ao a aki manga kona n tebokaki ni karaneaneaki rinanon raraan Natin te Atua ae korakora, are e na kawawaeaki ibukin te mwakuri ni kamaiu ibukin ara bure.\n\n14 Ao e a tia n nanoangaira te Atua ae korakora, ma ni kaoti bwaai aikai nakoira bwa ti aonga n aki mate; eng, ao e kaoti nakoira bwaai aikai i mwaain rikiia, ibukina bwa e tangirira ao e tangiriia naba natira; ngaia are i nanon ana nanoanga ao e kawarira irouia ana anera, bwa e aonga n ae te babaire ni kamaiu e na kaotaki nakoira ao nakoia naba rooro aika a na roko.\n\n15 O, ai korakorara ana nanoanga Atuara. Ao ngkanne nooria, kioina ngkai ti a bon tia ni kabanea korakorara ni karaoa are ti kona ni kanakoa memeara mai iroura, ao a raneanea ara kabaang, ti na karabai bwa aonga ni kawakinaki raneaneaia, bwa ara kakoaua nakon Atuara n te kabanea ni bong, ke n te bong are ti na uotaki nako matana bwa ti na motikaki taekara, bwa tiaki kamemeai ara kabaang n raraaia tarira man te tai are e kanakoa ana taeka nakoira are ti a tia ni kaitiakaki iai.\n\n16 Ao ngkanne, tariu, ngkana tarira a ukora tiringakira, nooria ti na karabai ara kabaang, eng, ti na bon taunii ni kananoi i aantano, bwa aonga ni kawakinaki raneaneaia, bwa te kakoaua bwa tiaki kabonganai, n te kabanea ni bong; ao ngkana tarira a tiringira, nooria, ti na nakon Atuara ao ti na kamaiuaki.\n\n17 Ao ngkanne e koro bukina bwa ngke te uea e a toki ana taeka aikai, ao aomata ni kabane a ikotaki, a anai aia kabaang ao aia bwai ni buaka ni kabane ake a kakabonganai ni kawawaea iai te raraa, ao a bon taunii ni kananoi i aantano.\n\n18 Ao aio are a karaoia, bwa n aia taratara te kakoaua nakon te Atua, ao nakoia naba aomata, bwa a na aki manga oki ni kabongana aia bwai ni buaka ibukin kawawaean raraan te aomata; ao aio are a karaoia, ni kamatoa ma ni karaoa te berita ae tabu ma te Atua, a na anga maiuia nakon ae a na katinakoa raraaia tariia; ao a na anga nakon tariia nakon ae a na anaia mai irouna; a na bon beku korakora ni baia nakon ae a na kabanea aia bong n taningaroti.\n\n19 Ao ikai are ti a nooria bwa, ngke Reimwanaite aikai a karekea kakoauana man ataa te koaua, a bon matoatoa, ma ni kukurei ni mate nakon ae a na karaoa ae bure; ao ikai are ti nooria bwa a taunii aia bwai ni buaka ibukin te rau, ke a taunii aia bwai ni buaka, ibukin te rau.\n\n20 Ao e koro bukina bwa tariia, ake Reimwanaite, a katauraoi nakon te buaka, man roko nakon te aba are Nibwaai ibukin tiringan te uea, man onean mwiina, ao ibukin naba tiringakia kaain Aentaai-Nibwaai-Riaai man te aba.\n\n21 Ao ngkanne aomata a nooria bwa a roko ni kaaitaraia ao a otinako ni kaitibo mangaia, ao a wene n tangaina imwaia i aontano, ma ni wetea aran te Uea; ao ngaia are a tiku n aekaia aio ngke a bwakaraki irouia Reimwanaite, man tiringaki n te kabaang.\n\n22 Ao ibukina bwa aki bo ma te kaitara, a tiringia teuana te ngaa ao niman mai i buakoia; ao ti ataia bwa a bon kakabwaiaki bwa a tia n nako ni maeka ma Atuaia.\n\n23 Ao ngkanne Reimwanaite ngke a nooria bwa tariia aki biri nako man te kabaang, ke n rairaki nakon te atai ke te maing, ma a wene ao a mate, man neboa te Atua i nanon tiringakia n te kabaang—\n\n24 Ao ngkanne Reimwanaite ngke a noora aio, ao a toki man tiringakia; ao a bon mwaiti ake a rawawata nanoia ibukiia tariia ake a tia ni bwaka i aan te kabaang, bwa a rairinanoia man bwaai ake a tia ni karaoi.\n\n25 Ao e koro bukina bwa a karenakoi aia bwai ni buaka, ao a rawa ni manga anai riki, bwa a maraki n taian tiritiri ake a tia ni karaoi; ao a ruo nako naano n aekaia tariia, n onimakina aia nanoanga ake a ti a n tabeki baia n tiringia.\n\n26 Ao e koro bukina bwa ana aomata te Atua a raonaki n te bong arei irouia aika a mwaiti riki nakoia ake a tiringaki; ao naake a tiringaki bon aomata aika a raoiroi, mangaia ae bukina ae ti na aki nanououa bwa a kamaiuaki.\n\n27 Ao bon akea ae e buakaka are e tiringaki i buakoia; ma e raka iaon teuana te ngaa are e a karekea ataakin te koaua; ngaia are ti a nooria bwa te Uea e mwakuri n aanga aika a mwaiti ibukin kamaiuaia ana aomata.\n\n28 Ao ngkanne mwaitia Reimwanaite ake a tiringia tariia bon Amwarakaite ao Amuronaite, are angiia a bon ira ana waaki Neooa.\n\n29 Ao ngkanne, mai i buakoia ake a raonia ana aomata te Uea, bon akea aika Amwarakaite ke Amuronaite, ke ake a ira ana waaki Neooa, ma bon aia kariki rikaaki raoi Reimwan ma Remuera.\n\n30 Ao ikai are ti a kona n nooria, bwa i mwin ae a ti a te botanaomata teuana ni kaotaki iroun Tamnein te Atua, man tia ni karekea ataakin bwaai aika a kaineti ma te raoiroi, ao a manga tia ni bwaka n te bure ma riaoan te tua, a riki bwa aomata aika a matoatoa riki, ao ngkanne e a buakaka riki aroia nakon are ngke a tuai n atai bwaai aikai.\n\n", "alma 25": "[center][font_size=26]Mwakoro 25[/font_size][/center]\n\n[i]E a tabangaki ununiia Reimwanaite—Kanoan te ibonga are Noa a kamaunaki n aron ana taetae ni burabeti Abinataai—A mwaiti Reimwanaite ake a rairaki man raonia te botanaomata are Aentaai-Nibwaai-Riaai—A kakoaua Kristo ma ni kawakina ana tua Mote. Uakaan ma 90–77 I.K.[/i]\n\n1 Ao ngkanne nooria, ngkai e a koro bukina bwa a un riki Reimwanaite akekei ibukina bwa a tia n tiringia tariia; ngaia are a berita bwa a na kataea kaia irouia Nibwaite; ao aikoa manga kataia n tiringia te botanaomata are Aentaai-Nibwaai-Riaai man te tai arei.\n\n2 Ma a uota aia taanga ni buaka man riaon tian te aba are Taraemera, ma ni bwakaria aomata ake a mena n te aba are Amonia man tiringia.\n\n3 Ao i mwin anne, e a mwaiti aia buaka ma Nibwaite, are a kakioaki man tiringaki iai.\n\n4 Ao mai i buakoia Reimwanaite ake a tiringaki, angiina bon kanoan Amuron ma tarina, ake ana ibonga ngkoa Noa, ao a tiringaki ni baia Nibwaite.\n\n5 Ao nikiraia, ngke a tia ni biri nakon te rereua i mainiku, man tia ni karekea te mwaaka ma te kariaiakaki n te aro ni babakanikawai i aoia Reimwanaite, a karekea te anga are a mwaiti iai Reimwanaite ni mate n te ai ibukin aia aki kakoaua.\n\n6 Bwa a mwaiti i buakoia, ake a tia ni kainnanoaki ngkai e mwaiti ae bua ma te karawawataki ae bati, ao a moanna n uring taeka ake a kabwarabwaraki nakoia i abaia iroun Aaron ma tarina; ngaia are a kakewea kateia aia bakatibu, ao a kakoaua te Uea, bwa e anga te mwaaka ae korakora nakoia Nibwaite; ao ngaia are a mwaiti mai i buakoia ake a rairaki n te rereua.\n\n7 Ao e koro bukina bwa taan kairiri ake nikiraia natin Amuron a kakaea te anga are a na tiringaki iai, eng, ni kabane ake a kakoauai bwaai aikai.\n\n8 Ao ngkanne te tiritiri aei ibukin kakoauan te aro e karekea te anga are a mwaiti tariia are a un nanoia; ao e a waaki te unun n te rereua; ao Reimwanaite a kakakaei kanoan Amuron ma tarina bwa ana kamateia; ao a biri nako nakon te rereua i mainiku.\n\n9 Ao nooria a kakioaki n te bong aei irouia Reimwanaite. Ngaia are a koro bukin ana taeka Abinataai, are e taekin ni kaineti ma kanoaia ibonga ake a kariaia bwa e na kainnano ni mate n te ai.\n\n10 Bwa e taku nakoia: Te bwai are kam karaoia nakoiu bon katotongan bwaai aika a na roko.\n\n11 Ao ngkanne Abinataai bon te moan are e kainnano ni mate n te ai ibukin kakoauan te Atua; ngkanne aei te bwai are e kananonaa, are a mwaiti ake a na kainnano ni mate n te ai, n aron ae e kainnano iai.\n\n12 Bwa e taku nakoia ana ibonga Noa bwa a na karika mateia aika a mwaiti kanoaia, n aekakin matena, ao a na kamaenakoaki n taabo aika a raroa man tiringaki, n aron te tiibu ae ake ana tia kaawakin tiibu ae kakioaki man tiringaki irouia maan aika a kakang; ao ngkai, nooria, a kakoroaki bukin taeka aikai, bwa a kakioaki irouia Reimwanaite, ao a kakaeaki bwa a na tiringaki, ao a oreaki.\n\n13 Ao e koro bukina bwa ngke Reimwanaite a nooria bwa aki kona n tokanikai i aoia Nibwaite a oki rikaaki nakon abaia; ao a mwaiti i buakoia ake a nako ni maeka n te aba are Itimaera ao te aba are Nibwaai, ao a ikotaki ma ana aomata te Atua, are te botanaomata are Aentaai-Nibwaai-Riaai.\n\n14 Ao a bon taunii naba aia bwai ni buaka, n aron are a tia ni karaoi tariia, ao a moanna n riki bwa te botanaomata ae raoiroi; ao a nakonako ni kawain te Uea, ma ni motikia bwa a na kaawakin ana tua.\n\n15 Eng, ao a kawakina ana tua Mote; bwa e bon riai bwa a na kawakina ana tua Mote n te tai aei, bwa a bon tuai ni bane ni koro bukiia. Ma e ngae ngke iai ana tua Mote, a bon kariaria rokon Kristo, ibukina bwa a taraa ana tua Mote bwa katotongan rokona, ma ni kakoaua bwa a na riai ni kaawakin mwakuri ake a karaoaki itinaniku ni karokoa te tai are e na kaotaki nakoia.\n\n16 Ao ngkanne a aki kataua bwa te kamaiuaki e reke man ana tua Mote; ma ana tua Mote e kamatoatoa aia onimaki iroun Kristo; ao ngaia are a karekea te kantaninga rinanon te onimaki, nakon te kamaiuaki ae akea tokina, n onimakina tamnein te taeka ni burabeti, are e taekin bwaai aika a na roko.\n\n17 Ao ngkanne nooria, Amon, ao Aaron, ao Aomna, ao Imnaai, ao tariia a bon korakora kimwareireia, ibukin te nakoraoi are a tia ni karekea i buakoia Reimwanaite, ngke a nooria bwa te Uea e a tia n anganiia ni kaineti ma aia tataro, ao e a tia naba ni kakoroa bukin ana taeka nakoia n arona ni kabane.\n\n", "alma 26": "[center][font_size=26]Mwakoro 26[/font_size][/center]\n\n[i]Amon e kimwareirei i nanon te Uea—A kakorakoraaki ake a kakaonimaki iroun te Uea ao a anganaki te atatai—Man te onimaki ao aomata a kona ni kairia, ngaa ma ngaa aomata nakon te rairannano—Te Atua iai irouna te mwaaka ni kabane ao e atai bwaai ni kabane. Uakaan ma 90–77 I.K.[/i]\n\n1 Ao ngkanne, aikai ana taeka Amon nakoia tarina, are e bon kangai: Tariu mwaane ao tariu, nooria I taku nakoimi, ai mwaitira bukin ae ti riai ni kimwareirei; bwa ti bon kona ni kantaningaia ngke ti moan mwananga man te aba are Taraemera bwa te Atua e na anganiira kakabwaia aika rang korakora?\n\n2 Ao ngkai, I titirakiningkami, Baikara kakabwaia aika a korakora ake e a tia ni katokai i aomi? Kam kona n taekin?\n\n3 Nooria, I kaeka ibukimi; bwa tarira ake Reimwanaite, a mena n te roo, eng, n te bwangabwanga ae rootongitong, ma nooria, ai mwaitira mai i buakoia ake a kairaki bwa a na noora ootan te Atua ae kamimi! Ao aio te kakabwaia are e a tia ni katokaki i aora, bwa ti a tia ni karikaki bwa bwaai ni mwakuri ngaira ni bain te Atua bwa ti na kakoroa bukin te mwakuri ae korakora aio.\n\n4 Nooria, ngaa ma ngaa mai i buakoia ake a kimwareirei, ao a tia ni kairaki nakon ana nanai te Atua.\n\n5 Nooria, e a tai te tawaana, ao kam na kakabwaiaki, bwa kam kabongana te biti ni koro wiita ae kakang, man rikoi uaa ma korakorami ni kabane, eng, e bong ami bong ni mwakuri; ao noora mwaitin ami ikota ni wiita! Ao a na ikotaki nakon te auti ni wiita, bwa a na aki bakataeaki.\n\n6 Eng, a na bon aki oreaki n te angibuaka n te kabanea ni bong; eng, ao a na aki naba kamaenakoaki n te ukeukenanti; ma ngkana e roko te angibuaka ao a na ikotaki ni neia, ao te angibuaka e aki kona n rotiia; eng, ao a na aki naba kakibakibaki n aang aika a korakora nakon taabo ake ami kairiribai a uotia nako iai.\n\n7 Ma nooria, a mena i nanon bain Uean te tai, ao bon ana bwai; ao e na kateirakeia n te kabanea ni bong.\n\n8 E na kakabwaiaki aran Atuara; ti na anenea neboana, eng, ti na karabwarabwa nakon arana ae tabu, bwa e mwakuria te raoiroi n taai nako.\n\n9 Bwa ngke ti aki otinako man te aba are Taraemera, tarira aika a tangiraki aikai, are a bon rang tangirira, a na bon korakora aia kairiribai nakoira, eng, ao a na riki bwa ianena iroun te Atua.\n\n10 Ao e koro bukina bwa ngke Amon e taekin taeka aikai, tarina are Aaron e boaia, ni kangai, Amon, I raraoma bwa kimwareireim e a uotiko nakon te kamoamoa.\n\n11 Ma Amon e taku nakoina: I aki kamoamoa n oin korakorau, ke ni wanawanau; ma nooria, e a onrake au kimwareirei, eng, e a onrake nanou n te kimwareirei, ao N na kimwareirei iroun Atuau.\n\n12 Eng, I ataia bwa bon te akea ngai; ao ni korakorau I bon mamaara: ngaia are N aki kamoamoai, man na kamoamoa iroun Atuau, bwa ni korakorana ao I kona ni karaoi bwaai ni kabane; eng, nooria, a mwaiti kakai aika a mwaiti ake ti a tia ni karaoi n te aba aei, are ti na neboa arana iai n aki toki.\n\n13 Nooria, irangaa mai i buakoia tarira are e a tia ni kabwaraia man marakin moone; ao a kairaki nakon anenean kunan ana tangira ni kabomwi, ao aio ibukin mwaakan ana taeka are e mena iroura, ngaia are tiaki bwa e korakora bukin ae ti riai ni kimwareirei?\n\n14 Eng, e riai bwa ti na neboa arana n aki toki, bwa bon ngaia te Kabanea n Rietata n Atua, ao e a tia ni kabwaraia tarira man ana taurekereke moone.\n\n15 Eng, a otabwaniniaki n te roo ae aki toki ma te kamaunaki; ma nooria, e a tia n uotia nakon ootana ae aki totoki, eng, nakon ana kamaiu ae aki totoki; ao a otabwaniniaki ni korakoran ana tangira ae akea kabootauana; eng, ao ti a bon tia n riki bwa bwaai ni mwakuri i nanon baina n te mwakuri ae korakora ma ni kamimi aio.\n\n16 Ngaia are, ti na kakatonga, eng, ti na kakatonga iroun te Uea; eng, ti na kukurei, bwa e a onrake kimwareireira; eng, ti na neboa Atuara n aki toki. Nooria, bwa antai ae kona n tau aron kakatongana iroun te Uea? Eng, antai ae kona n tau aron ana taeka ibukin korakoran mwaakana, ma ana nanoanga, ma ana taotaonannano i nanon te tai ae maan nakoia natia aomata? Nooria, I taku nakoimi, I aki kona ni kabwarabwara are e uarereke are I namakinna.\n\n17 Antai ae kona ni katautaua bwa Atuara e na nanoangaira n te aro are e na buritiira man arora ni buakaka, n onrake n te bure, ao ni barekareka?\n\n18 Nooria, ti mwananga ma te un, ma arora ni kakamaku ae korakora bwa ti na kamauna ana ekaretia.\n\n19 O ngkanne, e aera ngke e aki kataua bwa ti na kamaunaki n te aro ae buakaka, eng, e aera ngke e aki kariaia bwa e na bwakarira ana kabaang ni momotiraoi, ma ni motikia bwa ti na bwaina te nanokawaki ae akea tokina.\n\n20 O, tamneiu, e kuri ni kitanai ibukin iangoana. Nooria, e aki kabongana ana momotiraoi iaora, ma i nanon ana nanoanga ae korakora e uotira riaon kamwanokun te mate are aki totoki ma te nanokawaki, nakon kamaiuan tamneira.\n\n21 Ao nooria ngkanne, tariu, antai te aomata ae e kona n atai bwaai aikai? I taku nakoimi, bon akea ae atai bwaai aikai, ti ake a nano ni kan rairaki.\n\n22 Eng, ane e rairananona ma ni kamwakura ana onimaki, ma ni karaoi mwakuri aika a raraoi, man aki toki n tataro—ao naakai ake a na anganaki te kona n atai ana mwakuri aika a raba te Atua; eng, a na bon anganaki naakai kaotakin bwaai aika a bon tuai ni kaotaki; eng, a na bon anganaki naakai te kona ni kairia ngaa ma ngaa aomata nakon te rairannano, n aron are tia bon ti a n anganaki te kona ni kairia tarira nakon te rairannano.\n\n23 Ao ngkanne kam uringnga, tariu, are ti taku nakoia tarira n te aba are Taraemera, ti na waerake nakon te aba are Nibwaai, ni kabwarabwara nakoia tarira, ake Reimwanaite, ao a ngareakinira ni bwainingareira.\n\n24 Bwa a taku nakoira: Kam katautaua bwa kam kona ni kairia Reimwanaite nakon ataakin te koaua? Kam katautaua bwa kam kona ni kairoroia Reimwanaite bwa a na kakoaua kairuan aia katei tamaia, bwa bon aomata aika a bonotaninga; are e kukurei nanoia ni kawawaean te raraa; ao e babane aia bong i nanon te buakaka ae koro arona; ao aia waaki bon ana waaki te tia bure ma i moana? Ao ngkanne tariu, kam uringnga bwa aio aron aia taetae ni kawai.\n\n25 Ao i rarikin anne ao a bon taku: Ti na anai ara bwai ni buaka ni kaaitaraia, bwa ti na tiringia ma aia buakaka man te aba, bwa mwiina a na taonira nako man tiringira.\n\n26 Ma nooria, tariu aika kam tangiraki, ti roko nakon te rereua tiaki ma te nano ni kan tiringia tarira, ma te nano bwa tao ti na kona ni kamaiuia tamneia tabemwaang.\n\n27 Ao ngkanne ngke a rawawata nanora, ao ti nang moanna n oki, nooria, te Uea e kabebetei nanora, man taku: Nako i buakoia tarimi, ake Reimwanaite, ao taotaon nanomi nakon karawawatakimi, ao N na anganingkami te nakoraoi.\n\n28 Ao ngkanne nooria, ti a roko, man tia ni waaki i buakoia; ao ti a tia n taotaon nanora ni kainnanora, ao ti a tia ni kainnano n akean arora; eng, ti a tia ni mwananga man te mwenga teuana nakon te mwenga teuana, n onimakina ana nanoanga te aba—tiaki ti ana nanoanga te aba n ti ngaia ma ana nanoanga naba te Atua.\n\n29 Ao ti a tia n rin ni mwengaia man reireinia, ao ti a tia n reireinia n te kawai; eng, ao ti a tia n reireinia iaon aia tabuki; ao ti a tia naba n rin n aia tembora ma aia auti n nebo man reireinia; ao ti a a tia n teweaki nako, ma ni bwainingareaki, ma ni bawareaki, man oreaki tabara; ao ti a tia ni kabakaaki n te atibu, man uotaki ni kabaeaki ma kabaebae aika a matoatoa, man teweaki nakon te nne ni kaikain; ao ma ni mwaakan ma wanawanan te Atua ao ti a manga kamaiuaki riki.\n\n30 Ao ti a tia ni kainnanoaki n aekan karawawata nako, ao a riki aikai bwa tao ti na riki ngaira bwa te anga are a na kamaiuaki iai tabeman aomata; ao ti katautaua bwa ara kimwareirei e na onrake ngkana ti kona n riki bwa kawain kamaiuaia tabemwaang.\n\n31 Ao ngkanne nooria, ti kona n taratara ma n taraa uaan ara mwakuri; ao tao ti tabeua? I kangai nakoimi, Tiaki, a bon mwaiti; eng, ao ti kona ni kakoaua nanoia ni koaua, ibukin aia tangira nakoia tariia ao nakoira naba.\n\n32 Bwa nooria, a bon kukurei riki ni karean maiuia nakon ae a na anaa maiuin aia kairiribai; ao a tia n tauni aia bwai ni buaka inano i an tano, ibukin tangiraia tariia.\n\n33 Ao ngkanne nooria I taku nakoimi, iai riki te tangira ae korakora riki ni kabuta te aba? Nooria, I taku nakoimi, Tiaki, bon akea, akea naba i buakoia Nibwaite.\n\n34 Bwa nooria, a bon tangiria n anai aia bwain ni buaka ni kaaitaraia tariia; bwa a rawa bwa ana tiringaki. Ma nooria mwaitira mai i buakoia naakai ake a tia ni kawenei maiuia; ao ti ataia bwa a nako ni kawara Atuaia, ibukin aia tangira ao ribakin te bure.\n\n35 Ao ngkanne tiaki bwa iai bukina bwa ti riai ni kukurei? Eng, I taku nakoimi, bon akea riki aomata ae a riai riki ni kukurei n ai arora, ma ngke e karikaki te aonaba; eng, ao e uotaki nako kimwareireiu, n te aro are I a kamoamoa iroun Atuau; bwa iai irouna te mwaaka ni kabane, te wanawana, ma te atatai ni kabane; e atai bwaai ni kabane, ao bon te aomata ae nanoanga, nakon te kamaiuaki, nakoia ake a rairinanoia ma ni kakoaua arana.\n\n36 Ao ngkanne ngkana aio te kamoamoa, ao N na bon kamoamoa; bwa aio maiu ao ootau, kimwareireiu ao kamaiuakiu, ao kaboakiu man te nanokawaki ae aki totoki. Eng, e na kakabwaiaki aran Atuau, are e a bon tia ni mwannanoia ana aomata, ake kaain mwangan te kai are Iteraera, are e a tia ni bua man rabwatana n te aba ae ianena nakoia; eng, I taku, e na kakabwaiaki aran Atuau, are e a bon tia ni mwannanoira, taan mwamwananga n te aba ae e ianena.\n\n37 Ao ngkanne tariu, ti nooria bwa te Atua e mwannanoia aomata nako, n aba ake a mena iai; eng, e atai mwaitia ana aomata, ao nanona e onrake n te nanoanga ae kabuta te aba. Ao ngkanne aio kimwareireiu, ao au kakarabwarabwa ae korakora; eng, ao N na anga au kaitau nakon Atuau n aki toki. Amen.\n\n", "alma 27": "[center][font_size=26]Mwakoro 27[/font_size][/center]\n\n[i]Te Uea e tuanga Amon bwa e na kairia kaain Aentaai-Nibwaai-Riaai nakon te tabo ae a na mano iai—Ngke e kaitibo ma Aramwa ao e nako korakoran Amon ibukin kimwareireina—Nibwaite anganiia aomata aika Aentaai-Nibwaai-Riaai te aba are Ietion—A aranaki bwa ana botanaomata Amon. Uakaan ma 90–77 I.K.[/i]\n\n1 Ao ngkanne e koro bukina bwa ngke a tia Reimwanaite n nako ni buakaniia Nibwaite a kunea, i mwin kainnanoia ni kataia n tiringia, bwa e matebuaka tiringakia, a oki nakon te aba are Nibwaai.\n\n2 Ao e koro bukina bwa e korakora uniia Amwarakaite ibukin konakiia. Ao ngke a nooria bwa aki kona ni kataea kaia mai irouia Nibwaite, ao a kaunia nanoia aomata bwa a na un nakoia tariia, ake kaain Aentaai-Nibwaai-Riaai; ngaia are a waaki riki ni manga tiringia.\n\n3 Ao ngkanne aomata aikai a rawa riki ni manga tabeki aia bwai ni buaka, ao a kariaia bwa a na tiringaki n aron are a tangiria aia kairiribai.\n\n4 Ao ngkanne ngke Amon ma tarina a noora te mwakuri n tiritiri aio i buakoia ake a bon tangiriia, ao i buakoia ake a tangiraki irouia—bwa a tararuaki n aekaia anera ake a kanakoaki mai iroun te Atua bwa a na kamaiuia man te tiringaki ae aki totoki—ngaia are, Amon ma tarina ngke a noora te mwakuri n tiritiri aio, ao a bon rotaki n te nanoanga, ao a taku nakon te uea:\n\n5 Ti na ikotiia ana aomata te uea, ao ti na nako rikaaki nakon te aba are Taraemera nakoia tarira ake Nibwaite, ma ni birinako mai nanon baia ara kairiribai, bwa ti na aki tiringaki.\n\n6 Ma te uea e taku nakoina: Nooria, a na tiringira Nibwaite, ibukin korakoran te tiritiri ao te bure ake ti a tia ni karaoi nakoia.\n\n7 Ao Amon e taku: N na nako n ukoria mai iroun te Uea, ao ngkana e taku nakoira, nako rikaaki nakoia tarimi, kam na nako?\n\n8 Ao te uea e taku nakoina: Eng, ngkana te Uea e taku nakoira nako, ao ti na nako rikaaki nakoia tarira, ao ti na riki bwa aia toro ni karokoa ae ti a tia ni kabooa mwiin korakoran te tiritiri ma te bure are ti karaoi nakoia.\n\n9 Ma Amon e taku nakoina: E tabuaki n aia tua tarira, are e kateaki iroun tamau, bwa e na iai te toro i buakoia; ngaia are ti na nako rikaaki man onimakina aia nanoanga tarira.\n\n10 Ma te uea e taku nakoina: Ukoria mai iroun te Uea, ao ngkana e taku nakoira nako, ao ti na nako, mwiina ti na mate n te aba aei.\n\n11 Ao e koro bukina bwa Amon e nakon n ukoria mai iroun te Uea, ao e taku te Uea nakoina:\n\n12 Kairia te botanaomata aio man te aba aio, bwa ana aki mate; bwa e korakora a na tautau Tatan iaon nanoia Amwarakaite, are a kauerakea nanoia Reimwanaite bwa a na un nakoia tariia bwa a na tiringia; ngaia are otinako man te aba aio; ao a na kakabwaiaki te botanaomata aio n te roro aei bwa N na kawakinia.\n\n13 Ao ngkanne e koro bukina bwa Amon e nako n tuanga te uea taeka ni kabane are e taku te Uea nakoina.\n\n14 Ao a ikotiia ni kabane aia aomata, eng, ana aomata te Uea ni kabane, man ikotiia aia nanai ma aia boota ni man, ma ni kitana te aba, ao a roko n te rereua are e bwenaua te aba are Nibwaai man te aba are Taraemera, man roko i rarikin tian te aba.\n\n15 Ao e koro bukina bwa Amon e taku nakoia: Nooria, Ngai ma tariu ti na nakon te aba are Taraemera ao kam na tiku ikai ni karokoa okira; bwa ti na kata nanoia tarira, bwa a kariaia ke aki bwa kam na roko i abaia.\n\n16 Ao e koro bukina bwa ngke e mwananga Amon nakon te aba, ao ngaia ma tarina a kaitibo ma Aramwa, n te tabo are e a tia n taekinaki; ao nooria, bon moan te kakukurei te kaitibo aio.\n\n17 Ao ngkanne kukurein Amon e bon rang korakora n te aro ae e a onrake; eng, e a kabwautaki ni kimwareirein Atuana, n te aro are e a bane korakorana; ao e bwaka nako aontano.\n\n18 Ao ngkanne tiaki aei te kimwareirei ae rianako? Nooria, bon aio te kimwareirei are akea ae kona ni karekea ma ti naake a bon rairaki raoi man nanorinano n ukoukora te kukurei.\n\n19 Ao ngkanne kukurein Aramwa ngke e kaitibo ma tarina e bon rang korakora, ao kimwareirein naba Aaron, ma Aomna, ao Imnaai; ma nooria kukureia e aki korakora riki nakon korakoraia.\n\n20 Ao e koro bukina bwa Aramwa e kairia tarina n oki nakon te aba are Taraemera; ao n nakon naba oin batana; Ao a nako n tuanga mataniwia taan moti bwaai ni kabane ake a tia n riki nakoia n te aba are Nibwaai, i buakoia tariia, ake Reimwanaite.\n\n21 Ao e koro bukina bwa mataniwia taan moti e kanakoa te katanoata ni kabuta te aba, ni kan ataa nanoia aomata ibukin karinakia tariia, ake kaain Aentaai-Nibwaai-Riaai.\n\n22 Ao e koro bukina bwa e roko bwanaia aomata, ni kangai: Nooria, ti na aanga te aba are Ietion, are e mena i mainiku i rarikin taari, are e toma ma te Aba ni mari, are e mena i meangin te Aba ni mari; ao te aba aio are Ietion are ti a anganiia tarira bwa aia bwai.\n\n23 Ao nooria, ti na katea ara taanga ni buaka i marenan te aba are Ietion ao te aba are Nibwaai, bwa ti aonga ni kawakinia tarira n te aba are Ietion; ao aio are ti a karaoia ibukiia tarira, ibukin maakuia n tabeki bwaai ni buaka ni kaaitaraia tariia bwa mwiina a bure; ao maakuia aio e reke ma ni marakiia n rairannano, i mwin aia tiritiri ma buakakaia ae korakora.\n\n24 Ao ngkanne nooria, aio are ti na karaoia nakoia tarira, bwa aonga ni bwaibwai n te aba are Ietion; ao ti na tararuaia mai irouia aia kairiribai n ara taanga ni buaka, ngkana a kona n anga teutana mwakoron kaubwaia bwa buokan kateimatoan ara taanga ni buaka.\n\n25 Ao ngkanne, e koro bukina bwa ngke Amon e ongo aio, e oki nakoia kaain Aentaai-Nibwaai-Riaai, ao Aramwa raona, nakon te rereua, ike a tia ni katei iai umwaianrianna, ma ni kaoti nakoia bwaai ni kabane. Ao Aramwa e karaki naba nakoia aron rairakina nakon te onimaki, ma Amon ao Aaron, ao tarina.\n\n26 Ao e koro bukina bwa e karika te kimwareirei ae korakora i buakoia. Ao a nako rikaaki nakon te aba are Ietion, man taua Ietion bwa aia bwai; ao a aranaki irouia Nibwaite bwa ana aomata Amon; ngaia are a kinaaki n te ara anne mai i mwin te tai anne.\n\n27 Ao a mena i buakoia ana aomata Nibwaai, ma ni warekaki i buakoia aomata ake kaain ana ekaretia te Atua. Ao a kinaaki man nanomatoaia nakon te Atua, ma nakoia naba aomata; bwa bon aomata ngaia aika a kokoaua man etieti ni bwaai ni kabane; ao a nene n aia onimaki iroun Kristo, ni karokoa naba te toki.\n\n28 Ao a taraa kawawaean raraaia tariia bwa te bwai ae moan te korakora ribakina; ao a bon aki kona ni manga imanonoaki bwa a na tabeki bwaai ni buaka ni kaaitaraia tariia; ao aki manga taraa te mate ma te maaku, ibukin aia kantaninga ma aia taratara iroun Kristo ao te mangauti; ngaia are e kabwautaki te mate n tokanikain Kristo iaona.\n\n29 Ngaia ae a kukurei ni mate n te anga ae moan te kammaraki ma ni kakorakai are e kona ni karaoaki irouia tariia, i mwaain ae a na kona n ana te kabaang ke te kabaang ae uarereke n oroia.\n\n30 Ao ngaia are bon aomata ngaia aika a nanomatoa man tangiraki, aomata aika a korakora nanonakia iroun te Uea.\n\n", "alma 28": "[center][font_size=26]Mwakoro 28[/font_size][/center]\n\n[i]Reimwanaite a konaki n te buaka ae korakora—Tebwina te ngaa ma ngaa ake a tiringaki—Naake a buakaka a katukaki n aroia ae aki totoki nanokawakia; naake a raoiroi a karekea te kukurei ae aki totoki. Uakaan ma 77–76 I.K.[/i]\n\n1 Ao ngkanne e koro bukina bwa i mwin are ana aomata Amon a tekateka raoi n te aba are Ietion, ao e a kateaki te ekaretia naba n te aba are Ietion, ao aia taanga ni buaka Nibwaite a katobibia te aba are Ietion, eng, n tian nako te aba n taabo nako n te aba are Taraemera; nooria aia taanga ni buaka Reimwanaite a tia n iria tariia nako nanon te rereua.\n\n2 Ao ngaia are e a bo te buaka ae korakora; eng, ae aekan ae tuai man nonoraki i buakoia aomata n te aba man te tai are Riaai e kitana iai Ierutarem; eng, ao tebwina te ngaa ma ngaa Reimwanaite ake a tiringaki man maenako n taabo ake a raroa.\n\n3 Eng, ao bon iai naba te tiritiri ae korakora i buakoia ana aomata Nibwaai, ma e ngae n anne, ao Reimwanaite a bon kakioaki nako ma ni kamaenakoaki, ao ana botanaomata Nibwaai a okira abaia.\n\n4 Ao ngkanne bon te tai aio are e a korakora iai te tangi ni wenei ma te bwaebwaeti are e kona n ongoraeaki ni kabuta te aba.\n\n5 Eng, tangiia aine ake akea buuia, a tang ni wenei ibukiia buuia, ao kaaro a tang ni wenei ibukiia natia mwaane, ao te nati te aine ibukin mwanena, eng, mwanena ibukin te karo; ao ngaia are te tang ni wenei e a ongoraeaki i buakoia, ngke a tang ni wenei ibukiia aia koraki ake a tiringaki.\n\n6 Ao ngkanne e bon koaua bwa aio bon te bong ni kananokawaki; eng, te tai ae e aki manikangareaki, te tai are e a mwaiti iai te aki mamatam ao te tataro.\n\n7 Ao ikai are e a toki iai aia katebwi ma nimaua n tautaeka taan moti i aoia ana botanaomata Nibwaai;\n\n8 Ao aio ana rongorongo Amon ma tarina, aron mwamwanangaia i nanon te aba are Nibwaai, kainnanoia n te aba, nanokawakia, ma karawawatakia, ma kimwareireia ae akea kabootauana, ao butimwaeaia ma kawakinaia tariia n te aba are Ietion. Ao ngkanne te Uea, are aia Tia Kabomwi aomata nako, a na kakabwaia tamneia n aki totoki.\n\n9 Ao aio rongorongon taian buaka ma itabaraara i buakoia Nibwaite, ao taian buaka naba i marenaia Nibwaite ma Reimwanaite; ao e a toki aia katebwi ma nimaua n ririki n tautaeka taan moti.\n\n10 Ao te moan ririki nakon te katebwi ma nimaua e karika mateia ngaa ma ngaa aomata; eng, e karika te aro ae aki tamaroa.\n\n11 Ao rabwataia ngaa ma ngaa a kaweneaki i aan tano, ao rabwataia ngaa ma ngaa a wene ni mka ni bwarikoriko iaon tano; eng, ao ngaa ma ngaa ake a tang ni wenei ibukin buaia aia koraki, ao bon iai bukin tangiia, n aron ana berita te uea, bwa a na tiku n aroia n nanokawaki are aki totoki.\n\n12 Ao ngke tabemwaang a tang ni wenei koaua ibukiia aia koraki ake a bua, a bon kimwareirei naba man onrake n te kantaninga, man ataia naba, n aron ana berita te Uea, bwa a na kateirakeaki ni mena i angatain te Atua, n te aro ni kakukurei ae aki totoki.\n\n13 Ao ngaia are ti a noora korakoran kakaokoroia aomata ibukin te bure ma riaoan te tua, ma mwaakan te riaboro, are e reke man ana babaire ni kamwamwane are e a tia ni karaoia bwa e na kamwanea nanoia aomata.\n\n14 Ao ikai are ti a noora te wewete nakoia aomata aika a nanomwaka bwa a na beku n ana o ni kurebe te Uea; ao ikai are ti a noora riain te nanokawaki ae korakora, ao te kimwareirei naba—te nanokawaki ibukin te mate ma te tiritiri i buakoia aomata, ao te kimwareirei ibukin ootan Kristo nakon te maiu.\n\n", "alma 29": "[center][font_size=26]Mwakoro 29[/font_size][/center]\n\n[i]Aramwa e tangiria n takaruaea te rairannano ma te nanomatoa n aekaia anera—Te Uea e karekeia tia reirei ibukin aba nako—Aramwa e kakatonga n ana mwakuri te Uea ao n nakoraoin ana mwakuri Amon ma tarina. Uakaan ma 76 I.K.[/i]\n\n1 O bwa ngke ngai te anera, ao e kona n reke te bwai are e tangiria nanou, bwa ni waaki nako ma n taetae ni bwanan te Atua, ma te bwanaa ae na ioa te aba, ao man takaruaea te rairannano nakoia aomata ni kabane.\n\n2 Eng, N na taekina nakoia aomata ni kabane, n te bwanaa ae aron te baa, te rairannano ao te babaire ni kaboaki, bwa a na riai n rairananoia man nakon Atuara, bwa e aonga n akea te manga nanokawaki iaon te aba.\n\n3 Ma nooria, bon ngai te aomata, ao I bure n ae I tangiria; bwa I riai n rauaki ni bwaai ake e a tia n anganai te Uea.\n\n4 Bwa I riai n aki bita ana tua te Atua ae motiraoi ibukin nanou, bwa I ataia bwa e angania aomata n aron nanoia, tao nakon te mate ke te maiu; eng, I ataia bwa e angania aomata, eng, e anga te tua nakoia aika tua aika aki kona ni bitaki, n aron nanoia, tao nakon te kamaiuaki ke te tiringaki.\n\n5 Eng, I ataia bwa te raoiroi ao te buakaka a bon roko nakoia aomata; are aki ataa te raoiroi ma n te buakaka e aki bukintaeka; ma ane e ataa te raoiroi ma n te buakaka, e na bon anganaki nakon are e tangiria, bwa tao e tangira te raoiroi ke te buakaka, te maiu ke te mate, te kimwareirei ke te iango n nanokawaki.\n\n6 Ao ngkanne, kioina bwa I atai baikai, e aera ngkai N na manga tangira riki ae i rarikin au mwakuri are I a tia ni weteaki bwa N na karaoia?\n\n7 E aera ngkai N na tangiria bwa N na riki bwa te anera, bwa N na kona n taetae nakoia kaain tabon aonaba.\n\n8 Bwa nooria, te Uea e bon angaanga nakoia aaba nako, bwa tabemwaang ake bon kaain te aba ma neweia, a na bon reirei ana taeka, eng, ni wanawanana, bwaai ni kabane ake a noori bwa a riai ni karekei; ngaia are ti nooria bwa te Uea e babaire ma te wanawana, n aron ae eti ma ni koaua.\n\n9 I ataia bwa te Uea e a tia n anganai te tua, ao I kakatonga iai. I aki kakatonga I bon irou, ma I kakatonga n are e a tia n tuangai te Uea; eng, ao aio au kakatonga, bwa N na kona n riki bwa te bwai ni mwakuri i nanon bain te Atua bwa N na kairia aomata tabemwaang nakon te rairannano; ao aio kimwareireiu.\n\n10 Ao nooria, ngkana I nooria tariu aika a mwaiti bwa a bon raraoma raoi, man roko nakon te Uea ae Atuaia, ao ngkanne e kaonaki tamneiu n te kimwareirei; Ao ngkanne I uringnga bwa tera are e a tia ni karaoia te Uea ibukiu, eng, are e a tia naba n ongo au tataro; eng, ao ngkanne I a uringa baina n nanoanga are e aroria nakoira.\n\n11 Eng, ao I uringa naba kabureakia au bakatibu; bwa I ataia ma te koaua bwa e kainaomataia te Uea man te kabureaki, ao man aei e bon katea ana ekaretia; eng, te Uea ae te Atua, ae Atuan Aberaam, ae Atuan Itaaka, ao Atuan Iakobwa, e bon kainaomataia man te kabureaki.\n\n12 Eng, I aki toki n uringa kabureakia au bakatibu; ao bon te Atua naba anne are e kainaomataia mai i nanon baia I-Aikubita e bon kainaomataia man te tautoronaki.\n\n13 Eng, ao te Atua naba anne e katea ana ekaretia i buakoia; eng, ao te Atua naba anne e a tia ni weteai n te wewete ae tabu, bwa N na kabwarabwara te taeka nakoia te botanaomata aio, ao e a tia n anganai te nakoraoi ae bati, are e a bon onrake iai kimwareireiu.\n\n14 Ma I aki kimwareirei n nakoraoin au waaki n ti ngai, ma e onrake riki kimwareireiu ibukin nakoraoin aia waaki tariu, ake a nakon te aba are Nibwaai.\n\n15 Nooria, a tia ni beku korakora, ma ni kariki uaa aika a bati, ao tao korakora ra kanuangaia!\n\n16 Ao ngkanne, ngkana I iangoi nakoraoin aia waaki tariu ao e uotaki nako tamneiu, n te aro are e a kamaenakoaki ma te rabwata, ao n aei, are e a korakora iai au kimwareirei.\n\n17 Ao ngkanne teraa ngke te Atua e anganiia naakai, aika tariu, bwa a na tekateka n uean te Atua; eng, ao ni kabane naba ake uaan aia mwakuri bwa aonga n aki manga kitana uean te Atua, ma ana neboia n aki toki. Ao teraa ngke e kariaia te Atua bwa e na karaoaki n aron au taeka, ake I a tia n taekin.\n\n", "alma 30": "[center][font_size=26]Mwakoro 30[/font_size][/center]\n\n[i]Korioa, te tia kakewea Kristo, e bwainingarea Kristo, te Mwakuri ni kamaiu, ao tamnein te taeka ni burabeti—E reirei bwa akea te Atua, akea bwakan te aomata, akea te tua ibukin te bure, ao akea Kristo—Aramwa e kaota koauan ae e na roko Kristo ao bwaai ni kabane a kaotia bwa iai te Atua—Korioa e tangira te kanikina ao e teke man aki kona n taetae—E a tia ni kaoti te riaboro nakon Korioa bwa kanga te anera man reireinna ana taeka—Korioa e toubekaki ao e mate. Uakaan ma 76–74 I.K.[/i]\n\n1 Nooria, ngkanne e koro bukina bwa i mwina ngke ana aomata Amon a tekateka raoi n te aba are Ietion, eng, ao i mwina naba ngke a tia Reimwanaite ni kakioaki nako man te aba, ao aia aomata a tia n taunaki irouia aomata ake kaain te aba—\n\n2 Ao ngkanne aia mate a bon aki warekaki ibukina bwa e rang korakora mwaitia; ao aia mate naba Nibwaite aki warekaki mwaitia—ma e koro bukina bwa i mwin are a tia n tauniia aia mate, ao i mwin naba aia bong n aki mamatam, man tang ni wenei, man tataro (ao aio bon te katebwi ma onoua n ririki n aia tai n tautaeka taan moti iaoia ana botanaomata Nibwaai) ao e a reitinako te rau ni kabuta te aba.\n\n3 Eng, ao aomata a bon kataia ni kaawakin ana tua te Uea; ao a bon matoatoa ni kawakinan ana otenanti nako te Atua, n aron ana tua Mote; bwa a bon reireinaki bwa a na kaawakin ana tua Mote n uaa e koro bukina.\n\n4 Ao ngaia are aomata a bon aki kakiriweaki i nanon tebwi ma onoua te ririki are a tautaeka iai taan moti i aoia ana botanaomata Nibwaai.\n\n5 Ao e koro bukina bwa ni moan waakin aia katebwi ma itiua n ririki n tautaeka taan moti, ao e bon reitinako te rau.\n\n6 Ma e koro bukina bwa ni banen te katebwi ma itiua n ririki, ao e kaoti te mwaane temanna n te aba are Taraemera, ao bon te tia kakewea Kristo, bwa e waaki ni kabwarabwara nakoia aomata ni kaaitarai taeka ni burabeti ake a tia n taekinaki irouia burabeti, ni kaineti ma rokon Kristo.\n\n7 Ao ngkanne bon akea te tua ni kaitaraa ana koaua te aomata; bwa e aki boraoi ma ana tua te Atua bwa e na iai te tua are a na aki boraoi iai aomata.\n\n8 Bwa e kangai te koroboki ae tabu: Ko na rineia n te bong aei, bwa antai ae ko na toro irouna.\n\n9 Ao ngkanne ngkana te aomata e tangiria bwa e na toro iroun te Atua, ao bon kabwaiana anne; ke, ngkana e kakoaua te Atua bon kabwaiana bwa e na beku irouna; ma ngkana e aki kakoaua ao bon akea te tua ae e na katuaeaki iai.\n\n10 Ma ngkana e tiritiri ao e katuaeaki nakon te mate; ao ngkana e iraa e katuaeaki naba; ao ngkana e kimoa ao e bon katuaeaki naba; ao ngkana e wenenibure e bon katuaeaki naba; eng, ibukin taian buakaka aikai ao a bon katuaeaki.\n\n11 Bwa bon iai te tua are aomata a na motikaki taekaia n aron aia bure. Ma e ngae n anne, bon akea te tua ni kaitaraa ana koaua te aomata; ngaia are, e katuaeaki te aomata ti ibukin bure ake e a tia ni karaoi; ngaia are aomata a bon kaboraoaki aroia.\n\n12 Ao te tia kakewea Kristo, are arana Korioa, (ao e bon aki kona n tauaki i aan te tua) e waaki ni kabwarabwara nakoia aomata bwa e na bon akea Kristo. Ao aio aekan ana kabwarabwara, ni kangai:\n\n13 O ngkami ake kam kabaeaki inano i aan te kantaninga ae nanobaba man akea manena, e aera ngkai kam kabaeingkami ma bwaai aika a nanobaba? E aera ngkai kam kakaea Kristo? Bwa akea te aomata ae kona n atai bwaai aika a na roko.\n\n14 Nooria, bwaai aikai ake kam aran bwa taeka ni burabeti, ake kam taku bwa a anga burabeti aika a tabu, nooria, bon nanobaban aia katei ami bakatibu.\n\n15 Kam kangaa n atai koauaia? Nooria, kam aki kona n atai bwaai aika kam aki noori; ngaia are kam aki kona n ataia bwa e na iai te Kristo.\n\n16 Kam ingainga man taku bwa kam a noora kamaunan ami bure. Ma nooria, aio korakoran te iango ae mino; ao minon ami iango aio e reke man aia katei ami bakatibu, are e kairingkami nako bwa kam na kakoauai bwaai aika bon tiaki.\n\n17 Ao a mwaiti riki bwaai ake e tuangiia, ao e tuangiia bwa e na aki kona n iai te mwakuri ni kamaiu ibukin aia bure aomata, ma te aomata e nakoraoi ke e nakobuaka arona n te maiu aei man ana waaki; ngaia are ni kabane aomata a nakoraoi aroia man wanawanaia, ao aomata ni kabane a reke bwaai irouia man korakoraia; ao te bwai ae karaoia te aomata bon ti aki te bure.\n\n18 Ao aio aron ana kabwarabwara nakoia, ao e kairanako nanoia aika a mwaiti, ma ni menakiia bwa a na kakatonga ni buakakaia, eng, ma ni kairianako aika a mwaiti, aine, ao mwaane naba, bwa a na kabekaau—ao e tuangiia bwa ngkana e mate te aomata, ao ai bon anne naba tokina.\n\n19 Ao ngkanne te mwaane aio e nako naba nakon te aba are Ietion, ni kabwarabwarai bwaai aikai i buakoia ana botanaomata Amon, ake bon Reimwanaite ngkoa.\n\n20 Ma nooria a bon wanawana riki nakon angiia Nibwaite; bwa a anaia, ma ni kabaea, man uotia nako matan Amon, are bon te ibonga ae rietata i aoia te botanaomata arei.\n\n21 Ao e koro bukina bwa e tua bwa e na uotaki nako man te aba. Ao e roko nakon te aba are Kiteon, ao e waaki ni kabwarabwara nakoia naba; ao e aki bati n nakoraoi ana waaki ikekei, bwa e anaaki ma ni kabaeaki ao e uotaki nako matan te ibonga are e rietata, are mataniwia naba taan moti.\n\n22 Ao e koro bukina bwa te ibonga ae rietata e taku nakoina: E aera ngkai ko mwamwananga ni kabwaouai ana kawai te Uea? E aera ngkai ko reireinia te botanaomata aio bwa a na akea te Kristo, bwa ko na urua kukureia? E aera ngkai ko tataetae ni kaaitarai aia taeka ni burabeti ni kabane burabeti aika a tabu?\n\n23 Ao ngkanne aran te ibonga ae rietata bon Kitona. Ao e taku Korioa nakoina: Ibukina bwa I aki reirei aia katei ami bakatibu aika a burababa, ao ibukina bwa I aki reireinia te botanaomata aio bwa N na kabaeiia inano i aan taian otenanti ma mwakuri ake a kaweneaki irouia ibonga ngkoa, bwa a aonga n taua mwaakaia ma korakoraia i aoia, bwa aonga n tiku n aki ataibwai, bwa aonga n aki kakatonga ma a na uotaki rikaaki n aron am taeka.\n\n24 Ko taku bwa te botanaomata aio a bon inaomata. Nooria, I taku bwa a bon kabaeaki. Ko taku bwa taeka ni burabeti ni kawai akekei a bon koaua. Nooria, I taku ko bon aki atai koauaia.\n\n25 Ko taku bwa te botanaomata aio a bon bure ao a bwaka, ibukin riaoan te tua irouia aia karo. Nooria, I taku bwa te teei e aki bure mai irouia ana karo.\n\n26 Ao ko taku naba bwa e na roko Kristo. Ma nooria, I taku bwa kam aki ataia ae iai te Kristo. Ao kam taku naba bwa e na tiringaki ibukin buren te aonaba—\n\n27 Ao ngaia are kam a kairanako te botanaomata aio n aron burababan kateia ami bakatibu, ao n aron oin nanomi; ao kam menakiia inano, n aron ae a kabureaki, bwa kam na katoki nanomi ni baki bwai ma ni korakoran aia mwakurin baia, bwa a na aki kona n tararake ma te ninikoria, ao a na aki kona ni kukurei n inaomataia ma kakabwaiaia.\n\n28 Eng, a rawa ni kabongana are bon oin aia bwai bwa mwiina ao a un aia ibonga, ake a bobotiia n toronia n aron nanoia, ma ni kairia bwa a na kakoaua, man aia katei ao miia ao aia iango n tamnei ao miia ni burabeti ma mwakuri aika a kamimi are aongkoa a atai, bwa a na riai, ao ngkana aki karaoa ae aron are a taekinna, ao a kauna te aomata ae e aki ataaki, are a taku bwa te Atua—te aomata are e bon tuai man nonoraki ke n ataaki, are bon akea ke e na bon aki kona n iai.\n\n29 Ao ngkanne ngke te ibonga are e rietata ma mataniwia taan moti e noora matoatoan nanona, eng, ngke a nooria bwa e kairiribai naba ni kaitara te Atua, a bon aki karaoi kaekan ana taeka; ma a tua bwa e na kabaeaki; ao a anga ngaia nako nanon baia taan mwakuri, ma ni kanakoa nakon te aba are Taraemera, bwa e aonga n uotaki nako matan Aramwa, ao mataniwia taan moti are bon te kowana ni kabuta te aba.\n\n30 Ao e koro bukina bwa ngke e a uotaki nako matan Aramwa ma mataniwia taan moti, ao e bon waaki naba n aron are e karaoia n te aba are Kiteon; eng, e waaki n taetae n aki akaaka ibukin te Atua.\n\n31 Ao e bon rikirake korakoran ana kauntaeka i matan Aramwa, ma ni kairiribai ni kaaitaraia ibonga ma tia reirei, ni bukiniia bwa a kairia nako aomata bwa ana toua mwiin aia katei ni burababa aia bakatibu, ti ibukin mataaiakinan bwaai ni mwiin aia mwakuri aomata.\n\n32 Ao ngkanne e taku Aramwa nakoia: Ko bon ataia bwa ti aki mataaiakin korakoran aia mwakuri te botanaomata aio; bwa nooria I a bon tia ni mwakuri man te tai are e waaki iai aia tautaeka taan moti n uaa ngkai, n oin baiu ibukin maiu, e ngae ngke a mwaiti mwamwanangau ni kabuta te aba bwa N na taekina ana taeka te Atua nakoia au aomata.\n\n33 Ao e ngae ngke a mwaiti mwakuri ake I a tia ni karaoi n te ekaretia, I bon aki karekea ae bati n aekan teuana te tienin ibukin au mwakuri; ao aki naba tariu, ma ti n te kaintekateka ni motikitaeka; ma ti bon ti karekea are e kaineti ma te tua n ara tai.\n\n34 Ao ngkanne ngkana akea te bwai ae ti karekea ibukin ara mwakuri n te ekaretia, teraa ara raka are ti na kan mwakuri iai n te ekaretia ma bon ti taekinan te koaua, bwa ti aonga ni kimwareirei ni kimwareireia tarira?\n\n35 Ao ngkanne e aera ngkai ko taku bwa ti kabwarabwara nakoia te botanaomata aio bwa e aonga n reke ara raka, ngke ngkoe, iroum, ko ataia bwa akea ara raka ae ti karekea? Ao ngkanne, ko kakoaua bwa ti mwaamwanaia te botanaomata aio, ngkai e korakora kimwareireia inanoia?\n\n36 Ao Korioa e kaeka ni kangai, Eng.\n\n37 Ao ngkanne e taku Aramwa nakoina: Ko kakoaua bwa iai te Atua?\n\n38 Ao e kaeka, I aki.\n\n39 Ao ngkanne Aramwa e taku nakoina: Ko na manga kaakea riki ae iai te Atua, ma ni kaakea naba te Kristo? Bwa nooria, I taku nakoim, I ataia ae iai te Atua, ao bwa Kristo e na roko naba.\n\n40 Ao ngkai teraa am bwai ni kakoaua bwa akea te Atua, ke bwa e na aki roko Kristo? I taku nakoim bwa bon akea, ma bon ti am taeka.\n\n41 Ma, nooria, iai irou bwaai ni kabane bwa te kakoaua bwa a bon koaua bwaai aikai; ao iai naba iroum bwaai ni kabane bwa te kakoaua nakoim bwa a bon koaua; ao ko na kakewei? Ko kakoaua bwa a koaua bwaai aikai?\n\n42 Nooria, I ataia bwa ko kakoaua ma ko bon niniaki iroun te tamnei ae kewe, ao ko a tia ni katuka Tamnein te Atua bwa e na akea nnena iroum; ma te riaboro e a mwaaka i aom, ao e kaiririko nako, ma ni mwakuri aanga are e na kona n tiringia iai natin te Atua.\n\n43 Ao ngkanne Korioa e taku nakon Aramwa: Ngkana ko kaota te kanikina nakoiu, bwa i aonga ni kakoaua bwa iai te Atua, eng, ni kaotia nakoiu bwa iai mwaakana, ao ngkanne N na kakoauai am taeka bwa a koaua.\n\n44 Ma Aramwa e taku nakoina: Ko a tia ni karekei kanikina aika a tau; ko na kariria Atuam? Ko na kangai, Kaota nakoiu te kanikina, ngkai ko a karekea aia taeka ni kakoaua tarim aikai, ma burabeti ni kabane aika a tabu? A wene i matam koroboki aika tabu, eng, ao bwaai ni kabane a kaotia bwa iai te Atua; eng, n te aba, ao bwaai ni kabane ake a mena iaona, eng, ma butina, eng, ma buraneti ni kabane ake a buti n aron karaoaia a kakoaua bwa iai te Tia Karikibwai ae Moan te Rietata.\n\n45 Ma e ngae n anne ko bon mwananga naba, ni kairia nako nanoia te botanaomata aio, ni kakoaua nakoia bwa akea te Atua? Ao ngkanne, ko na kakewei bwaai ni kakoaua aikai ni kabane? ao e taku: Eng, N na bon kaakeai, ti ngkana ko kaota nakoiu te kanikina.\n\n46 Ao ngkanne e koro bukina bwa Aramwa e taku nakoina: Nooria, I bon rang nanokawaki ibukin matoatoan nanom, eng, bwa ko bon teimatoa naba n totokoa tamnein te koaua, bwa e na kona ni kamauna tamneim.\n\n47 Ma nooria, e raoiroi riki bwa e na bua tamneim nakon ae ko na riki ngkoe bwa te tia uotia aomata aika a mwaiti rikaaki nakon te tiringaki, man am kewe ma am taeka ni kababa; mangaia ae ngkana ko a manga kakewekewe riki, nooria e na oroiko te Atua, bwa e na bae newem, bwa ko na aki manga kona ni kaurea wiim, bwa ko na aki manga oki ni mwaamwanaiia te botanaomata aio.\n\n48 Ao ngkanne e taku Korioa nakoina: I aki kaakea ae iai te Atua, ma I aki kakoaua bwa iai te Atua, ao I taku naba, bwa ko aki ataia bwa iai te Atua; ma ti ngkana ko kaota nakoiu te kanikina, ao N na bon aki kakoaua.\n\n49 Ao ngkanne e taku Aramwa nakoina: Aio are N na anganiko bwa te kanikina, bwa ko na rootaki ma ni bae newem, n aron au taeka; ao I kangai, bwa n aran te Atua, ko na teke ma ni bae newem, bwa ko na aki manga kona n taetae.\n\n50 Ao ngkanne ngke e a tia Aramwa n taekin taeka aikai, ao Korioa e a rootaki ma ni bae newena, bwa e aki kona n taetae n aron ana taeka Aramwa.\n\n51 Ao ngkai ngke mataniwia taan moti e noora aio, e arora baina ma ni koroboki nakon Korioa ni kangai: Ko a kakoaua ngkanne mwaakan te Atua? Ko tangira Aramwa bwa e na kaota te kanikina mai iroun antai? Ko tangiria bwa e na kammarakia tabemwaang, bwa e aonga ni kaota te kanikina nakoim? Nooria, e a tia ni kaota nakoim te kanikina ao ngkanne ko na manga oki ni kauntaeka?\n\n52 Ao Korioa e arora baina ma ni koroboki ni kangai: I ataia bwa e a bae neweu, bwa I a aki kona n taetae; ao I ataia bwa akea ma ti mwaakan te Atua ae e kona ni karokoa aio iaou; eng, ao I a kaman ataia bwa bon iai te Atua.\n\n53 Ma nooria, e mwaamwanai te riaboro; bwa e kaoti nakoiu n aekan te anera, man taku nakoiu: Nako ao kaoka te botanaomata aio, bwa a tia ni bua kawaia n ririmwia te Atua ae e aki ataaki. Ao e taku nakoiu: Akea te Atua; eng, ao e reireinai te bwai are N na taekinna. Ao I a tia n reirei ana taeka; ao I reiakini ibukina bwa a tang raoi nakon te iango n rabwata; ao I reiakini, n te aro are e korakora nako raoin au mwakuri, n te aro are I a bon kakoauai bwa a bon koaua; ao ibukin aio are I totokoa te koaua, n uaa e a roko te maraia ae korakora aio iaou.\n\n54 Ao ngkanne ngke e a tia n taekin aikai, e bubutia Aramwa bwa e na tataro nakon te Atua, bwa e na anaaki te maraia arei mai irouna.\n\n55 Ma e taku Aramwa nakoina: Ngkana e anaaki te maraia aio mai iroum ko na manga kairia nako riki nanoia aomata aikai, ngaia are, e na riki nakoim are e tangiria te Uea.\n\n56 Ao e koro bukina bwa e aki anaaki te maraia mai iroun Korioa; ma e teweaki nako, ao e mwananga man te bata teuana nakon te bata teuana ni bubuti ibukin kanana.\n\n57 Ao ngkanne ataakin te bwai are e riki nakon Korioa e bon waekoa ni katanoataki ni kabuta te aba; eng, e kanakoaki te katanoata mai iroun mataniwia taan moti nakoia aomata ni kabane n te aba, n tuangiia aomata ni kabane ake a tia ni kakoauai ana taeka Korioa bwa ana waekoa n rairinanoia, bwa mwiina e roko nakoia te motikitaeka ae aekan arei.\n\n58 Ao e koro bukina bwa a bane ni kakoaua buakakan Korioa; ngaia are a bane n rairaki nakon te Uea; ao aio are e a katoka te buakaka are e waakinna Korioa. Ao Korioa e mwananga man te bata teuana nakon te bata teuana, ni bubuti kanana ibukin maiuna.\n\n59 Ao e koro bukina bwa ngke e waaki i buakoia aomata, eng, i buakoia aomata ake a tia ni kamaenakoia mai irouia Nibwaite ake ararania bwa Tioramwaite, ake a tia ni kairaki nako iroun te aomata ae Tioram—ao ngke e waaki nako i buakoia, nooria, e bon taonaki nako man toubekaki, n uaa e a mate.\n\n60 Ao ikai are ti a noora tokin teuare e kabwaouai kawain te Uea: ao ikai are ti nooria bwa te riaboro e na bon aki boutokaia natina n te kabanea ni bong, ma e bon waekoa n uotia rikaaki nako moone.\n\n", "alma 31": "[center][font_size=26]Mwakoro 31[/font_size][/center]\n\n[i]Aramwa e kaira te mwananga ni kaokia Tioramwaite ake a kitana te ekaretia—A kaakea Kristo Tioramwaite, a kakoaua aron te rinerine ae kewe, man taromauri n tataro ake a kaman katauraoaki—A onrake mitinare n te Tamnei are e Tabu—A kabwautaki kammarakaia n te kimwareirei iroun Kristo. Uakaan ma 74 I.K.[/i]\n\n1 Ao ngkanne e koro bukina bwa i mwin maten Korioa, ao Aramwa ngke e tia ni karekea te rongorongo bwa Tioramwaite a kabwaoua ana kawai te Uea, ao bwa Tioram, are aia mataniwi, e kaira nanoia aomata bwa a na bobaraaki nakoia bouananti aika a babanga n taetae, e aoraki nanon Aramwa ibukin buakakaia aomata.\n\n2 Bwa bon te bwai ae karika te nanokawaki ae bati nakon Aramwa ataakin te buakaka are e mena i buakoia ana botanaomata; ngaia are e korakora nanokawakin nanona ibukin maenakoia Tioramwaite mai irouia Nibwaite.\n\n3 Ngkai Tioramwaite a ikotiia ni kabane n te aba are a aranna bwa Anteonam, are e mena i mainikun te aba are Taraemera, are e wene ni kaania tian mataniwin te bike, are e mena i maiakin te aba are Ietion, are e bon wene n tian te rereua are i maiaki, are te rereua are e onrake irouia Reimwanaite.\n\n4 Ngkai Nibwaite a korakora maakuia bwa mwiina Tioramwaite a na karekea te reitaki ma Reimwanaite, are nanona bwa e na korakora ae bua n aia itera Nibwaite.\n\n5 Ao ngkai, ibukina bwa te taeka ae kabwarabwaraki iai ana konabwai ni kairia aomata bwa a na karaoa ae e eti—eng, bon iai korakoran riki korakorana iaon aia iango aomata nakon te kabaang, ke te bwai riki teuana, are e a tia n riki nakoia—ngaia are Aramwa e iangoia bwa e riai bwa a na kata tamaroan ana taeka te Atua.\n\n6 Ngaia are e anaa Amon, ma Aaron, ma Aomna; ao Imnaai e bon katukaki n te ekaretia i Taraemera; ma naake teniman ake i mwain ae kairia mangaia, ma Amureki naba ma Teeterom, ake a mena i Mereki; ao e kairia naba natina aika uoman mwaane.\n\n7 Ngkai e bon aki kaira ana karimoa te mwaane, ao arana bon Ereman; ma araia ake e kairia ma ngaia bon Tiburon ma Korianton; ao aikai araia ake a iria nako buakoia Tioramwaite bwa a na kabwarabwara nakoia te taeka.\n\n8 Ngkai Tioramwaite bon taan biri nako mai irouia Nibwaite; ngaia are e a bon tia ni kabwarabwaraki nakoia ana taeka te Atua\n\n9 Ma a bon tia ni bwaka ni bure aika a korakora, bwa a aki kataia ni kawakina ana tua te Atua ma ana reirei, n aron ana tua Mote.\n\n10 Ao a aki naba kataia ni kaawakin ana mwakuri te ekaretia, n reitinako n tataro ma ni bubuti nakon te Atua ni katoa bong, bwa aonga n aki kaririaki.\n\n11 Eng, ni kakimototoa, a bon kabwaouai kawain te Uea n taai aika a mwaiti; ngaia are ibukin aei, ao Aramwa ma tarina a nako n te aba bwa a na kabwarabwara te taeka nakoia.\n\n12 Ao ngkanne, ngke a tia n roko n te aba, nooria, a mimi ngke Tioramwaite a katea aia auti n nebo, ao are a ikoikotaki tebongina n te wiiki, are te bong are aranna bwa ana bong te Uea; ao a bon nebonebo n te aro ae Aramwa ma tarina a bon tuai n nonoria mai i mwaaina.\n\n13 Bwa iai te tabo are a kateia i nukan aia auti n nebo, te tabo n tei, are e rietata i etan te atu; ao bon ti temanna ae kona n rin n are mai ieta.\n\n14 Ngaia are, ane iai nanona ni kan taromauri e na riai n nako man tei i eta, man arori baina nako karawa man tang n te bwanaa ae takarua, ni kangai:\n\n15 E Mimitong, e Mimitong te Atua: ti kakoaua ae ngkoe te Atua, ao ti kakoaua bwa ko mimitong, ao bon ngkoe te tamnei, ao kona bon tiku n tamnei n aki toki.\n\n16 Te Atua ae ko Mimitong, ti kakoaua bwa ko a tia ni kamaenakoira mai irouia tarira: ao ti bon aki kakoauai aia katei tarira, are a anganaki n nanoroia aia bakatibu; ma ti kakoaua bwa ko a tia n rineira bwa natim aika ti tabu; ao ko a tia naba ni kaotia nakoira bwa a na akea te Kristo.\n\n17 Ma titebo ngkoe ngkoananoa, ngkai ao n aki toki; ao ko a tia n rineira bwa ti aonga ni kamaiuaki, ao naake i rarikira a rineaki bwa a na teweaki rikaaki n unim nako moone; ao ibukin mimitongim, O te Atua, ti kaitauko, ao ti kaitauko naba bwa ko a tia n rineira bwa ti na aki kairaki nako ni burababan aia katei tarira, are a kabaeaki iai bwa ana kakoaua Kristo, are e kaira nanoia bwa a na tiotio nako mai iroum, Atuara.\n\n18 Ao riki ti kaitauko, O te Atua, bwa ngaira te botanaomata ae ti rineaki man tabu. Amen.\n\n19 Ngkai e koro bukina bwa i mwina ngke Aramwa ma tarii ao natina mwaane a ongo tataro aikai, a bon rianako miimiia.\n\n20 Bwa nooria, ni kabane te aomata e waaki rake n anga te tataro ae titebo.\n\n21 Ao ngkanne te tabo aio e aranaki irouia bwa Ramantam, are, nanona, bon te tabo n tei ae tabu.\n\n22 Ao ngkai, man te tabo n tei aei are ni kabane aomata, a tabeka rake te tataro ae ti te aekakina nako te Atua, ni karabwa Atuaia bwa a tia n rineaki irouna, ao bwa e aki kairia nako bwa a na katotonga aia katei tariia, ao bwa a aki kairaki nako nanoia bwa a na kakoauai bwaai aika a na roko, are aki atai taekaia.\n\n23 Ngkai, i mwina ngke aomata a bane n tia n tabeka rake aia karabwarabwa n te aekaki aei, a bane n okira mwengaia, n aki manga taekina riki Atuaia ni karokoa te tai are a manga ikotaki riki n te tabo n tei are e tabu, bwa a na manga tabeka rake aia karabwarabwa n aekaia arei.\n\n24 Ngkai, ngke Aramwa e noora aio ao e rawawata nanona; bwa e nooria bwa bon aomata aika a buakaka ma ni matoa n aia eti; eng, e nooria bwa nanoia e mena n te koora, ao te tirewa, ma aekan nako bwaai aika a raka tamaroaia.\n\n25 Eng, ao e nooria naba bwa nanoia e tabekaki rake n te kamoamoa ae korakora, ibukin aia kainikatonga.\n\n26 Ao e tabeka rake bwanana nako karawa, man tang, ni kangai: O, maanra O te Uea, ae ko na kariaia bwa am toro ana maeka iaon te aba ni maiu n rabwata, bwa a na taratara korakoran te buakaka i buakoia natia aomata?\n\n27 Nooria, O te Atua, a tang nakoim, ma nanoia e kabwautaki ni kainikatongaia. Nooria, O te Atua, a tang nakoim ni matanriaia, ma a kaonrakeaki, n te aro are a taku bwa a korakora, ni bwain te aonaba aika akea manenaia.\n\n28 Nooria, O Atuau, bwaai aika a rang bobuaka, ma aia mwamwa, ma aia burenibai, ma aia bwai ni katamaroa aika a koora, ma bwaai aika a kakawaki ake a katamaroaki iai; ao nooria, a mena nanoia iai, ma a bon tang nakoim ni kangai—Ti karabwako, O te Atua, bwa ngaira bon te botanaomata ae rineaki iroum, ao tabemwaang a na mate.\n\n29 Eng, ao a taku bwa ko a tia ni kaotia nakoia bwa a na akea te Kristo.\n\n30 O te Uea ae te Atua, ai maannra riki ae ko na kariaia bwa te buakaka ma te aki kakaonimaki nakon te Atua e na mena i buakoia te botanaomata aio? O te Uea, ko kona n anganai korakorau, bwa N na kona n uouota mamaarau. Bwa I mamaara, ao te buakaka are i buakoia aomata aikai e bon kammaraka tamneiu.\n\n31 O te Uea, e korakora nanokawakin nanou; ko kona ni karaua nanou i nanon Kristo. O te Uea, ko kona n anganai bwa e na reke korakorau, bwa N na keiakin ma te taotaona n nano ni karawawata ake a na roko nakoiu, ibukin buakakaia te botanaomata aio.\n\n32 O te Uea, ko kona n anganai karauan nanou, man anganai bwa e na nakoraoi au waaki, ma raou naba ni beku ake a raonai—eng, Amon, ma Aaron, ma Aomna, ma Amureki ma Teeterom naba, ma natiu mwaane naba aika uoman—eng, ko na karau nanoia aikai, O te Uea. Eng, ko kona ni karau nanoia i nanon Kristo?\n\n33 Ko kona n anganiia bwa e na reke irouia te korakora, bwa a na kona ni keiakin karawawatakia ake a na roko i aoia ibukin buakakaia te botanaomata aio.\n\n34 O te Uea, ko kona n anganiira bwa e na nakoraoi ara waaki ni kairia riki nakoim i nanon Kristo.\n\n35 Noori, O te Uea, a kakawaki tamneia, ao a mwaiti i buakoia aika tarira; ngaia are, anganiira, O te Uea, te mwaaka ao te wanawana bwa ti na kona ni manga kairia tarira, riki nakoim.\n\n36 Ao ngkanne e koro bukina bwa ngke Aramwa e a tia n taekin taeka aikai, e uboi baina i aoia ake a raonna. Ao nooria, ngke e uboa baina i aoia, a kaonaki n te Tamnei ae Tabu.\n\n37 Ao i mwin arei a maenako temanna mai iroun temanna, n aki iangoia bwa teraa kanaia, ke teraa nimaia, ke teraa ae ana bwainna.\n\n38 Ao te Uea e katauraoi ibukiia bwa a na aki baki, ao a na aki naba taka; eng, ao e anganiia naba te korakora, bwa a na aki kainnanoaki n aekan karawawata n aekaia nako, ma a na ti kabwautaki n te kimwareirei iroun Kristo. Ao ngkanne aio e bon kaineti ma ana tataro Aramwa: ao aio ibukina bwa e tataro i nanon te onimaki.\n\n", "alma 32": "[center][font_size=26]Mwakoro 32[/font_size][/center]\n\n[i]Aramwa e reireinia ake a kainnano ake a kananorinanoaki ma ni karawawatakia—Te onimaki bon kantaningan te bwai ae aki nooraki ae koaua—Aramwa e kaota koauan ae anera a buokiia mwaane, aine ao ataei—Aramwa e kabootaua te taeka ma te koraa—E riai n unikaki man ribanaki raoi—Ao ngkanne e na riki bwa te kai are e na kinikaki mai iai uaan te maiu ae akea tokina. Uakaan ma 74 I.K.[/i]\n\n1 Ao e koro bukina bwa a waaki nako, ma ni kabwarabwara ana taeka te Atua nakoia aomata, n rin i nanon aia tinakaoke, ao i nanon mwengaia; eng, ao a bon kabwarabwara naba te taeka i nanon te kawai.\n\n2 Ao e koro bukina bwa i mwin aia mwakuri korakora i buakoia, ao e nakoraoi aia waaki i buakoia te koraki n aomata ake a kainnano; bwa nooria, a teweaki nako man taian tinakaoke ibukin aki tamaroan kunnikaia.\n\n3 Ngaia are aki kariaiakaki bwa a na rin i nanon aia tinakaoke bwa a na taromauria te Atua, bwa a taraaki bwa a kammaira; ngaia are a kainnano; eng, a taraaki irouia tariia bwa akea bongaia; ngaia are a kainnano ni bwain te aonaba; ao a kainnano naba inanoia.\n\n4 Ao ngkanne, ngke Aramwa e a reirei man taetae ni kawai nakoia aomata n te tabuki are Onita, ao a roko aomata aika a uanao nakoina, ake bon naake ti taekinia, ake a kainnano inanoia, ibukin aki kaubwaia ni bwain te aonaba.\n\n5 Ao a roko nakon Aramwa; ao temanna are te kabanea ni kakannato mai i buakoia e taku nakoina: Nooria, teraa ae a na karaoia tariu aikai, bwa a ribaki irouia aomata nako ibukin aki kaubwaia, eng, ao moaraara riki irouia ara ibonga; bwa a tia n teweira nako man ara tinakaoke are ti a tia ni korakai ni mwakuri bwa ti na katei n oin baira; ao a tia n teweira nako ibukin rianakon aki kaubwaira; ao akea ara tabo n taromauria Atuara; ao nooria, teraa ae ti na karaoia?\n\n6 Ao ngkai, ngke Aramwa e ongo aio, e rairaki, ma ni kaitaraa moana nakoina ngkekei naba, ao e nooria ma te kimwareirei ae korakora; bwa e nooria bwa karawawatakia e a bon tia ni kananorinanoia, ao a tauraoi n ongoraeakina te taeka.\n\n7 Ngaia are e toki ana taetae nakoia aomata ake a uanao; ma e arora baina, man tang nakoia ake e nooria, bwa a bon nanomaraki raoi, ao e taku nakoia:\n\n8 I nooria, bwa kam nanorinano inanomi; ao ngkana ngaia anne, kam na kakabwaiaki.\n\n9 Nooria tarimi e kangai, Teraa ae ti na karaoia?—bwa ti teweaki nako mai nanon ara auti n nebo, ao ti aki kona n taromauria Atuara.\n\n10 Nooria I taku nakoimi, kam kataua bwa kam aki kona n taromauria te Atua ma ti i nanon ami auti n nebo?\n\n11 Ao moaraa riki, N na titirakiningkami, kam kataua bwa kam riai n taromauria te Atua ti te taina n te wiiki?\n\n12 I taku nakoimi, e raoiroi ngkai kam teweaki nako man ami tinakaoke bwa kam aonga n nanorinano ao bwa kam aonga ni karekea te wanawana; bwa e riai bwa kam na karekea te wanawana; bwa ibukina kam teweaki nako, ao kam ribaki irouia tarimi ibukin rianakon aki kaubwaimi, ae ngaia ae kam a karekea te nano rinano n nanomi; bwa kam a kananorinanoaki.\n\n13 Ao ngkanne, ibukina bwa kam a kairoroaki bwa kam na nanorinano kam na kakabwaiaki; bwa n tabetai te aomata ngkana e kairoroaki bwa e na nano rinano, ao e ukora te rairannano; ao ngkai e koaua, bwa ane e rairananona e na karekea te nanoangaaki; ao ane e kunea te nanoangaaki man teimatoa n uaa te toki ao e na bon kamaiuaki.\n\n14 Ao ngkai, n aron are I taku nakoimi, ibukina bwa kam a kairoroaki bwa kam na nanorinano kam a kakabwaiaki, kam aki kataua bwa a kakabwaiaki riki ake a bon kananorinanoia ibukin te taeka?\n\n15 Eng, ane e kananorinanoa raoi, man rairananona man ana bure, ma n teimatoa n uaa te toki, ao e na bon kakabwaiaki—eng, e na kakabwaiaki riki nakoia ake a kairoroaki bwa a na nano rinano ibukin rianakon aki kaubwaia.\n\n16 Ngaia are, a na kakabwaiaki ake a kananorinanoia ma n aki kairoroaki bwa a na nanorinano; ke n taeka riki tabeua, e na kakabwaiaki te aomata are e kakoaua ana taeka te Atua, ma ni bwabetitoaki n akea matoatoan nanona, eng, n aki kairaki bwa e na ataa te taeka, ke ni kairoroaki bwa e na ataia, i mwaain ae a na kakoaua.\n\n17 Eng, a mwaiti ake a taku: Ngkana ko kaota nakoira te kanikina mai karawa, ao ngkanne ti na ataia ma te koaua raoi; ao ngkanne ti na kakoaua.\n\n18 Ao ngkanne I titiraki, aio te onimaki? Nooria, I taku nakoim, Tiaki; bwa ngkana te aomata e ataa te bwai ao bon akea bukina bwa e na kakoaua, bwa e bon ataia.\n\n19 Ao ngkanne, ai mwaitira riki maraian te aomata are e ataa nanon te Atua ao e aki karaoia, nakon are e bon ti kakoaua, ke iai bukin kakoauana, ao e bwaka n riaoan te tua?\n\n20 Ao ngkanne te bwai aei kam na baireia. Nooria, I taku nakoimi, aio bwa e mena n te itera are teuana n aron naba te itera are teuana; ao e na baireaki nakon te aomata n aron ana mwakuri.\n\n21 Ao ngkai n aron are I taku ni kaineti ma te onimaki—te onimaki bon tiaki karekean te ataibwai ae kororaoi ibukin bwaai nako; ngaia are ngkana iai am onimaki ko kantaningai bwaai aika aki nooraki, aika a koaua.\n\n22 Ao ngkai, nooria, I taku nakoimi, I tangiria bwa kam na uringnga, bwa te Atua e nanoanga nakoia ni kabane ake a kakoaua arana; ngaia are e tangiria, n te moan tai, bwa kam na kakoaua, eng, ana taeka naba.\n\n23 Ao ngkai, e kanakoa ana taeka irouia ana anera nakoia mwaane, eng, tiaki ti mwaane ma aine naba. Ma tiaki ti aio; ataei naba aika a uarereke a bon karekea naba te taeka are a anganaki ni mwaitin te tai, are a kaminoa nanoia naake a wanawana man rabakau.\n\n24 Ao ngkai, tariu aika kam tangiraki, ngkai kam a tia n tangiria bwa kam na ataia mai irou bwa teraa ae kam na karaoia ibukina bwa kam karawawataki man teweaki nako—ngkanne I aki tangiria bwa kam na kataua inanomi bwa N na motika taekami ni kaineti ma te bwai are e koaua—\n\n25 Bwa I aki kananonaa bwa ngkami ni kabane kam kairoroaki bwa kam na kananorinanoingkami; bwa I kakoaua bwa iai tabemwaang ake a na kona ni kananorinanoia, e ngae ngke enga te itera ake a mena iai.\n\n26 Ao ngkanne, n aron are I taku ni kaineti ma te onimaki—bwa bon tiaki te atatai ae kororaoi—ao ai aekan naba au taeka. Kam aki kona n ataa koauaia n te moan tai, n ae kororaoi, nakon ae kam na ataia bwa te onimaki bon te atatai ae kororaoi.\n\n27 Ma nooria, ngkana kam kauti matami ma ni kamwakuri ami konabwai, ma ni kakatai iaon au taeka, ma ni kamwakura teutana te onimaki, eng, e ngae ngke akea te bwai ae kam tangiria bwa kam ti kan kakoaua, kamwakura te nano aio inanomi, ni karokoa ae kam kakoaua n te aro ae e a kona n reke nnen teutana au taeka.\n\n28 Ngkai, ti na kabootaua te taeka ma te koraa. Ao ngkanne, ngkana ti angan te koraa nnena, bwa e na unikaki inanom, nooria, ngkana bon te koraa ni koaua, ke te koraa ae raoiroi, ngkana ko aki tewenakoa n am kakewekewe, bwa kam na kaitaraa Tamnein te Uea, nooria, e na bon rikirake inanom; ao ngkana ko namakini namakin aika a kakamwakuri, kam na kangai inanomi—E na bon riai bwa te koraa ae raoiroi aio, ke bwa e raoiroi te taeka, bwa e moanna ni kabubura tamneiu; eng, e moanna ni kaota riki ootau, eng, e moanna ni kangkang irou.\n\n29 Ngkai nooria, tiaki bwa e na karikirakea am onimaki aio? I taku nakoimi, Eng; ma e ngae n anne e bon tuai n rikirake bwa te atatai ae kororaoi.\n\n30 Bwa nooria, ngkana e rikirake te koraa, ma ni bwebwerake, ma ni moanna ni maiu, ngkanne ko riai n taekinna bwa e raoiroi te koraa; bwa nooria e rikirake, ma ni bwebwerake, ma ni moanna n maiu. Ao ngkai, nooria, tiaki bwa e na kamatoatoa am onimaki aio? Eng, e na bon kamatoatoa am onimaki: bwa ko na kangai I ataia bwa te koraa ae raoiroi aio; bwa nooria e bwebwerake ao e moanna ni maiu.\n\n31 Ao ngkai, nooria, ko koaua raoi bwa te koraa ae raoiroi aio? I kangai nakoim, Eng; bwa ni kabane taian koraa a karika ae bon aekakiia.\n\n32 Ngaia are, ngkana e maiu te koraa e bon raoiroi, ma ngkana e aki maiu, nooria e bon aki raoiroi, ngaia are e teweaki nako.\n\n33 Ao ngkai, nooria, ibukina bwa kam a tia ni kata te kakatai, man unika te koraa, ao e rikirake ma ni bwebwerake, ma ni moanna ni maiu, ko na bon ataia bwa e raoiroi te koraa.\n\n34 Ao ngkai, nooria, e kororaoi ami atatai? Eng, e kororaoi ami atatai n te bwai anne, ao ami onimaki a matu; ao aio ibukina bwa kam ataia, bwa kam ataia bwa te taeka e a rikirake inanomi, ao kam ataia naba bwa e a tia ni bwebwerake, bwa ootami e a moanna ni kaotaki riki, ao ami iango e a karababaki.\n\n35 O ngkanne, tiaki bwa e koaua aio? I kangai nakoimi, Eng, ibukina bwa e oota; ao te bwai ae e oota, e raoiroi, ibukina bwa ko kona n ataia, ngaia are ko na riai n ataia bwa e raoiroi; ao ngkai nooria, i mwin ae kam a tia n noora kangkangin te oota aio e a kororaoi ami atatai?\n\n36 Nooria I kangai nakoimi, Tiaki; ao kam na aki naba kanakoa ami onimaki, bwa kam a tibwa kamwakura ami onimaki n unika te koraa bwa kam na kataa te kakatai bwa kam kan ataia bwa e raoiroi te koraa.\n\n37 Ao nooria, ngkana e rikirake te koraa, kam na kangai: Ti na kamwarakea raoi man tararuaia raoi, bwa e aonga ni wakaa, bwa e na maiu, ma ni kariki uaa nakoira. Ao ngkanne nooria, ngkana ko kamwarakea raoi man tararuaia raoi e na karekea wakaana, ma ni maiu, ma ni karika uaana.\n\n38 Ma ngkana ko mwanuokina te kai, man aki iangoa kamwarakeana, nooria e na bon aki reke wakaana; ao ngkana e roko kabuebuen taai ma ni kabuekia, ibukina bwa akea wakaana e na bon rai, ao ko na routia man tewenakoa.\n\n39 Ngkai, tiaki bukina bwa e aki raoiroi te koraa, ao tiaki naba bwa uaana e aki tangiraki; ma bon ibukina bwa e aki kona ni kariki uaa ami tano, ao kam bon aki kamwarakea te kai, ngaia are kam aki kona ni karekea uaana.\n\n40 Ao ngaia are, ngkana kam aki kamwarakea te taeka, n ingainga ma te mata n onimaki nakon uaana, kam bon aki kona ni kinika uaan te kai ni kamaiu.\n\n41 Ma ngkana kam kamwarakea te taeka, eng, kamwarakea te kai ngkana e waaki ni maiu, n ami onimaki ma te botumwaaka ae korakora, ma te taotaonannano, n ingaingan nakon uaana, ao e na bon karika wakaana; ao nooria e na riki bwa te kai ae bwebwerake nakon te maiu ae aki totoki.\n\n42 Ao ibukin ami botumwaaka ma ami onimaki ma ami taotaonannano nakon te taeka ni kamwarakeana, bwa e aonga ni wakaa inanomi, nooria, n te tai ae aki maan kam na kinika uaana, are bon moan te kakawaki, are e karewerewe riki nakon bwaai aika a karewerewe, ao e mainaina riki iaon bwaai ni kabane aika a mainaina, eng, man itiaki riki iaon bwaai ni kabane aika a itiaki; ao kam na amwarake n te uaa aei ni karokoa ae kam a nuai, bwa kam aonga n aki baki, man aki taka naba.\n\n43 Ao ngkanne, tariu, kam na ataa kanuangan ami onimaki, ma ami botumwaaka, ma ami taotaonannano, ma taonan nanomi n te tai ae maan, n tataninga te kai bwa e na kariki uaa nakoimi.\n\n", "alma 33": "[center][font_size=26]Mwakoro 33[/font_size][/center]\n\n[i]Tinoti e reireiniia aomata bwa a riai n tataro ma n taromauri n taabo nako, ao te motikitaeka e kanakoaki ibukin te Nati—Tinoki e reirei bwa ti karekea te nanoanga ibukin te Nati—Mote e kateirakea aekan Natin te Atua i nanon te rereua. Uakaan ma 74 I.K.[/i]\n\n1 Ao ngkanne i mwin are Aramwa e a tia n taekin taeka aikai, ao a waaki nakoina ni kan ataia bwa a riai ni kakoaua te Atua ae ti temanna, bwa aonga ni karekea te uaanikai are e a tia n taekinna, ke a na kanga n unika te koraa, ke te taeka are e a tia n taekinna, are e taku bwa e na riai n unikaki inanoia; ke n te aro raa are a riai ni kamwakura aia onimaki.\n\n2 Ao Aramwa e taku nakoia: Nooria, kam a tia n taku bwa kam aki kona n taromauria Atuami ibukina bwa kam teweaki nako mai nanon ami auti n nebo. Ma nooria, I taku nakoimi, ngkana kam kataua bwa kam aki kona n taromauria te Atua, e bon korakora ami kairua, ao kam riai n ukoukori koroboki aika tabu; ngkana kam kataua bwa a reireingkami aio, kam bon aki ota iai.\n\n3 Kam uringnga bwa kam a tia ni wareka te bwai are e koroia Tinoti, are te burabeti ni kawai, ibukin te tataro ke te taromauri?\n\n4 Bwa e taku: Ko bon nanoanga, O te Atua, bwa ko a tia n ongo au tataro, e ngae ngke I mena i nanon te rereua; eng, ko bon nanoanga ngke I tataro ni kaineti ma au kairiribai, ao ko rairiia nakoiu.\n\n5 Eng, O te Atua, ao ko bon nanoangaai ngke I tang nakoim mai nanon au marae n aroka; ngke I tang nakoim n au tataro, ao ko bon ongo irou.\n\n6 Ao riki, O te Atua, ngke I rairaki nakon mwengau ko bon ongo naba irou n au tataro.\n\n7 Ao ngke I rairaki nakon au ruu ni bwai, O te Uea, man tataro nakoim, ko bon ongo naba irou.\n\n8 Eng, ko bon nanoanga nakoia natim ngkana a tang nakoim, bwa a kan ongoraeaki mai iroum ma tiaki irouia aomata, ao ko na bon ongo irouia.\n\n9 Eng, O te Atua, ko a bon tia n nanoanga nakoiu, man ongo tangiu i buakoia am botanaomata ngke a botaki.\n\n10 Eng, ao ko a bon tia naba n ongo irou ngke I a tia n teweaki nako man ribaki irouia au kairiribai; eng, ko bon ongo tangiu, ma n un irouia au kairiribai, ao ko bon kawariia n unim ma ni waekoa n tiringiia.\n\n11 Ao ko bon ongo irou ibukin karawawatakiu ma nanou ae koaua; ao bon ibukin Natim are ko bon nanoangaai iai, ngaia are N na tang nakoim ibukin karawawatakiu ni kabane, bwa e mena kimwareireiu iroum; bwa ko a tia ni kanakoi ami motikitaeka ma irou, ibukin Natim.\n\n12 Ao ngkanne Aramwa e taku nakoia: Kam kakoauai koroboki aika tabu ake a bon koreaki irouiia ake ni kawai?\n\n13 Nooria, ngkana kam kakoauai, kam na riai ni kakoaua are e taku Tinoti: bwa, nooria e taku, Ko a tia ni kanakoa am motikitaeka ibukin Natim.\n\n14 Ao ngkanne nooria, tariu, N na titirakiningkami bwa kam a tia ni wareki koroboki aika tabu? Ngkana kam a tia, kam kangaa n aki kakoaua Natin te Atua?\n\n15 Bwa e aki koreaki bwa aongkoa bon ti Tinoti ae taekin bwaai aikai, ma Tinoki e taekin naba bwaai aikai—\n\n16 Bwa nooria, e taku: Ko un, O te Uea, irouia te botanaomata aio ibukina bwa a rawa n oota n am nanoanga are ko a tia ni karekea nakoia ibukin Natim.\n\n17 Ao ngkanne, tariu, kam nooria bwa iai te kauoman ni burabeti ni kawai are e a tia naba ni kakoaua Natin te Atua, ao ibukina bwa aomata aki oota n ana taeka a karebanaia n te atibu n ua e mate.\n\n18 Ma nooria, tiaki ti aio; tiaki ti naakai ake a tia n taekina Natin te Atua.\n\n19 Nooria, e bon taekinaki naba iroun Mote; eng, ao noora katotongana ae e kateia rake i nanon te rereua bwa ane e taraia e na bon maiu. Ao a mwaiti ake a taraia ao a maiu.\n\n20 Ma ti tabemwaang ake a ataa nanon bwaai aikanne, ao aio ibukin matoatoan nanoia. Ma a bon mwaiti ake a bon rang ni matoatoa ao ake aki kan tararake, ngaiia ake a mate. Ao ngkanne, bukin ae a rawa n tararake bon bukin ae aki kakoaua bwa e na kamaiuia.\n\n21 O tariu, ngkana kam kona ni kamaiuaki ti man taratarami ni matami bwa ko aonga ni kamaiuaki, tiaki bwa kam na waekoa n taraia, ke kam kan kamatoai nanomi ni kakewea, man taningaroti, bwa kam rawa n taratara nako ni matami, bwa kam kan mate?\n\n22 Ngkana ngaia anne, e na bwakaringkami te rekenikai; ma ngkana e aki, ao a na taratara nako matami ao moanna ni kakoaua Natin te Atua, bwa e na roko ni kabooia ana botanaomata, ao bwa e na maraki ma ni mate bwa e na karaoa te mwakuri ni kamaiu ibukin aia bure; ao bwa e na mangauti riki man te mate, ae e na kakoroa bukin te mangauti, bwa aomata ni kabane a na tei i matana, bwa a na motikaki taekaia n te kabanea ni bong ni motikitaeka, ni kaineti ma aia mwakuri.\n\n23 Ao ngkanne, tariu, I tangiria bwa kam na unika te taeka aio inanomi, ao ngkana e moanna n riki rake kamwarakea n ami onimaki. Ao nooria, e na riki bwa te kai, ae bwebwe rake i nanomi nakon te maiu are aki totoki. Ao ngkanne ke e anganingkami te Atua kabebetean uotami, rinanon ana kimwareirei Natina. Ao kam kona ni karaoi aikai ni kabane ngkana nanomi. Amen.\n\n", "alma 34": "[center][font_size=26]Mwakoro 34[/font_size][/center]\n\n[i]Amureki e kakoaua bwa te taeka e mena iroun Kristo ibukin karekean te kamaiuaki—A na bane ni mate aomata nako ngkana akea te mwakuri ni kamaiu ae karaoaki—A na tua Mote a kotea ana anga karea Natin te Atua—Te babaire ni kabomwi are akea tokina e boto iaon te onimaki ma te rairannano—Tataro ibukin kakabwaian te maiu aei ao ana kakabwaia te tamnei—Te maiu aei bon aia tai aomata ni katauraoi bwa a na butimwaea te Atua—Mwakuria kamaiuam ma te maaku i matan te Atua. Uakaan ma 74 I.K.[/i]\n\n1 Ao ngkanne e koro bukina bwa i mwin are Aramwa e a tia n taekin taeka aikai nakoia e tekateka iaon tano, ao Amureki e teirake ma ni waaki n reireiniia, ni kangai:\n\n2 Tariu, I taku bwa e aki kona n ae kam aki ataibwai ni kaineti ma ake a tia n taekinaki ibukin rokon kristo, are ti reirei bwa Natin te Atua; eng, I ataia bwa bwaai aikai a bon kamwaitaki reiakinaia nakoimi i mwaain ae kam kitanira.\n\n3 Ao ngkai kam tangira tariu ae tangiraki bwa e na kaotia nakoimi bwa teraa ae kam na karaoia, ibukin karawawatakimi; ao e a tia n taetae nakoimi bwa kam na katauraoi ami iango; eng, ao e imanonoingkami nakon te onimaki ao te taotaonannano.\n\n4 Eng, n te aro are kam na karekea te onimaki ae bati bwa kam na unika te taeka inanomi, bwa kam na kataa te kakatai ibukin raoiroina.\n\n5 Ao ti a tia n nooria bwa te titiraki ae e kakannato are e mena n ami iango, bwa e mena te taeka iroun Natin te Atua, ke e na akea te Kristo.\n\n6 Ao kam nooria naba bwa tariu e a tia ni kaota koauana nakoimi, n taai aika a mwaiti bwa te taeka e mena iroun Kristo ibukin karekean te kamaiuaki.\n\n7 Tariu e a tia n taekin ana taeka Tinoti, are te kaboaki e reke rinanon Natin te Atua, ao ana taeka naba Tinoki; ao e a tia naba ni kabonganai ana taeka Mote, bwa e na kakoaua bwa bwaai aikai a bon koaua.\n\n8 Ao ngkanne, nooria, N na kakoaua nakoim mai irou bwa bwaai aikai a koaua. Nooria, I taku nakoimi, bwa I ataia ae Kristo e na roko i buakoia natiia aomata, bwa e na katokaa iaona riaoan te tua irouia ana aomata, ao bwa e na karaoa te mwakuri ni kamaiu ibukin buren te aonaba; bwa e a tia n taekinna te Uea ae te Atua.\n\n9 Bwa e bon riai n iai te mwakuri ni kamaiu; bwa n aron ana babaire ae kakannato ni kamaiu te Atua ae Akea Tokina e na riai ni iai te mwakuri ni kamaiu, bwa ngkana akea ao aomata nako ana bane ni mate; eng, a bane ni kamatoatoaia; eng, a bane ni bwaka ao a bua, ao a na bane ni mate ma ti ngkana a rinanon te mwakuri ni kamaiu ae e na riai ni karaoaki.\n\n10 Bwa e riai n iai te kabanea n anga karea ae kakannato; eng, ae tiaki te karea ae te aomata, ao tiaki naba te man, ao tiaki naba aekaia maan ni kiba nako; bwa e na riai n tiaki te anga karea n aomata ma e na riai n te anga karea ae akea tiana ao akea tokina.\n\n11 Ao ngkanne bon akea te aomata are e kona n anga karea n oin raraana are e na karaoa te mwakuri ni kamaiu ibukin ana bure temanna. Ao ngkanne, ngkana e tiritiri te aomata, nooria, e kona ara tua ae momotiraoi, n anaa maiuin tarina? I kangai nakoimi, E aki.\n\n12 Ma te tua e kainnanoa maiuin are e a tia n tiriaomata; ngaia are bon akea te bwai ae aki kainnanoa te mwakuri ni kamaiu ae aki totoki are e na kona n tau ibukin buren te aonaba.\n\n13 Ngaia are, e riai bwa e na iai te kabanea ni karea ae korakora, ao ngkanne e na iai, katokan kawawaean te raraa; ao ngkanne e na bon kakoroaki ana tua Mote; eng, e na bon bane ni kakoroaki bukina, tamruru ke taurouro ni kabane, ao akea ae na kaakeaaki.\n\n14 Ao nooria, aio bwaninin nanon te tua, ni kabane mwakorona a kotea te kabanea n anga karea are e kakannato; ao te kabanea n anga karea are e kakannato arei bon Natin te Atua, eng, are akea tiana man akea tokina.\n\n15 Ao ngaia are e na karekea te kamaiuaki nakoia ni kabane ake a na kakoaua arana; bwa aio bon nanon te kabanea n anga karea aio, bwa e na kamwakura te nanoanga, are e na riaon te momotiraoi, ma ni karekea te anga nakoia aomata are a na kona ni karekea te onimaki nakon te rairannano.\n\n16 Ao ngaia are te nanoanga e kona ni kakoroi bukin bwaai ake e tangiri te momotiraoi, ao e katobibia ni bain te mwengaraoi, ngaia are ti nakon are iai te onimaki irouna nakon te rairannano e bon kamenaaki i aan te tua ae kaineti ma te momotiraoi; mangaia are te babaire ae kakannato ao akea tokina ibukin te kaboaki e na ti kakoroaki bukina iroun are iai ana onimaki nakon te rairannano.\n\n17 Ngaia are ke e anganingkami te Atua, tariu, bwa kam na waaki ni kamwakura ami onimaki nakon te rairannano, bwa kam na waaki ni wetea arana ae tabu, bwa e na nanoangaingkami;\n\n18 Eng, tang nakoina ibukin te nanoanga; bwa e mwaaka ni kamaiu.\n\n19 Eng, kananorinanoingkami, ao reitinako n tataro nakoina.\n\n20 Tang nakoina, ngkana kam mena n ami marae, eng, ibukiia ami nanai ni man.\n\n21 Tang nakoina ni mwengami, eng, ibukiia ni kabane kaain mwengam, n te ingabong, tawanou, ao te tairiki.\n\n22 Eng, tang nakoina ni kaitaraa korakoraia ami kairiribai.\n\n23 Eng, tang nakoina ni kaitaraa te riaboro, are bon aia kairiribai ni kabane ake a raoiroi.\n\n24 Tang nakoina ibukin arokami n ami marae, bwa kam aonga ni kanakoraoaki iai.\n\n25 Tang ibukin ami nanai ni man ake n ami marae, bwa a na kamwaitaki riki.\n\n26 Ma tiaki ti aei; kam riai ni kaota nanomi i nanon ami ruu ni bwai, ao n ami tabo aika a raba, ao n ami rereua.\n\n27 Eng, ao ngkana kam aki tang nakon te Uea, kaona nanomi, ma ni kakorakoraingkami n tataro nakoina n aki toki ibukin mweraoimi, ao mweraoia ake a mena i rarikimi.\n\n28 Ao ngkanne nooria, tariu aika kam tangiraki, I taku nakoimi, tai taku bwa ti aei; bwa i mwin ae kam a tia ni karaoi aikai ni kabane, ngkana kam tannako ma irouia ake a kainnano, ao ake aki karabaaniia, ma n aki kawariia ake aoraki ma ni karawawataki, ma n aki anga am bwai, ngkana iai, nakoia ake a kainnano—I taku nakoim, ngkana akea ae ko karaoia ma i buakon bwaai aikai, nooria, bon akea bongan am tataro, ao e aki manena nakoim, ao ko riki n aekaia bwaritaio ake a kaakea te onimaki.\n\n29 Ngaia are ngkana kam aki uringnga ni bwaina te tangira ae kororaoi, ao ai aron maange ngkami, ake a teweaki nako irouia taan katamaroai biti, (bwa akea bonganaia) ao a toubekaki i an waeia aomata.\n\n30 Ao ngkai, tariu, I tangiria, bwa i mwin are kam a tia ni karekei bwaai ni kakoaua aika a mwaiti, man nooria bwa koroboki aika tabu a kakoauai bwaai aikai, kam na waaki ma ni karekea uaan te rairannano.\n\n31 Eng, I tangiria bwa kam na waaki rake man aki manga kamatoatoai nanomi; bwa nooria, aio te tai ao bongin kamaiuakimi; mangaia are, ngkana kam rairananomi, ngkai naba ao e na uotaki te babaire ni kabomwi are e kakannato nakoimi.\n\n32 Bwa nooria, te maiu aei bon aia tai aomata bwa a na katauraoia ni kaitibo ma te Atua; eng, nooria te bong ni maiu n te maiu aei bon te bong are aomata a na karaoi aia beku.\n\n33 Ao ngkai, I a tia n taku nakoimi ma i mwaaina, bwa ngkai a bon mwaiti ami bwai ni kakoaua, ngaia are I bubutingkami bwa kam na aki taotaona ami bong n rairannano ni karokoa te toki; bwa i mwin te maiu aei, are ti a tia n anganaki bwa ti na katauraoi iai nakon te tai are akea tokina, nooria, ngkana ti aki karaoiroa ara tai i nanon menara n te maiu aei, ao e na roko te bong ae rotongitong are akea te beku ae kona ni karaoaki iai.\n\n34 Kam aki kona ni kangai, ngkana kam a kaitara ma te kaangaanga are e kakamaku arei, N nang rairananou, ao N na okira Atuau. Tiaki, kam aki kona n atonga aio; bwa te tamnei are e tautaekana rabwatami n te tai are kam kitana iai te maiu aei, bon te tamnei naba are iai mwaakana n tautaekana rabwatam n te aonaba are akea tokina.\n\n35 Bwa nooria, ngkana kam a tia n taotaona ami bong n rairannano ni karokoa te mate, nooria, kam a riki n tautaekanaki i aan tamnein te riaboro, ao e kabaeingkami bwa ana bwai; ngaia are Tamnein te Uea e kitaniko, bwa akea nnena iroumi, ao te riaboro iai mwaakana i aomi; ao aio aroia ake a buakaka n te kabanea n tai.\n\n36 Ao I ataa aio, ibukina bwa te Uea e a tia n taku bwa e aki maamaeka n tembora aika aki tabu, ma e maeka inanoia ake a raoiroi; eng, ao e a tia naba n taku bwa ake a raraoi ana tekateka n ueana, ao a na aki manga otinako; ma aia kunnikai a na kamainainaki rinanon raraan te Tiibu te Teei.\n\n37 Ao ngkanne, tariu aika kam tangiraki, I tangiria bwa kam na uring bwaai aikai, ao kam na mwakuria kamaiuakimi ma te maaku i matan te Atua, ao kam na aki manga oki ni kaakea rokon Kristo.\n\n38 Bwa kam na manga aki oki n itabarara ma te Tamnei are e Raoiroi, ma kam na butimwaea, ma ni katokaa iaomi aran Kristo; ao kam na kananorinanoingkami nako aontano ngkana e riai, man taromauria te Atua n taabo nako ake kam na mena iai, i nanon te tamnei ao te koaua; ao kam na maiu ni kakarabwarabwa ni katoa bong, ibukin te nanoanga ae mwaiti ao taian kakabwaia ake e katokai iaomi.\n\n39 Eng, ao I kairoroingkami, tariu, bwa kam na taratara raoi n aki toki n tataro, bwa kam N na aki kairaki nako n ana karirii te riaboro, bwa e na aki tokanikai i aomi, bwa kam na aki riki bwa ana aomata ngkami n te kabanea ni bong; bwa nooria, e anganingkami te kanuanga ae e aki raoiroi.\n\n40 Ao ngkanne tariu aika kam tangiraki, I kairoroingkami bwa kam na taotaon nanomi, ao kam na keiakin aekan karawawata nako; ao kam aki kairiribai ni kaaitaraia ake a tia n tewenakoingkami ibukin rianakon aki kaubwaimi, mwiina kam riki bwa taan bure n aekakiia;\n\n41 Ma kam na taotaon nanomi, ma ni keiakin taian karawawata aikanne, ma te kantaninga ae e nene bwa n te bong teuana ao kam na motirawa ma ni karawawatakimi ni kabane.\n\n", "alma 35": "[center][font_size=26]Mwakoro 35[/font_size][/center]\n\n[i]Kabwarabwaran te taeka e urua aroia ni karekea aia raka Tioramwaite—A kabaneia ake a rairaki, ake a manga ikotaki ma ana botanaomata Amon i Tetion—Aramwa e nanokawaki ibukin buakakaia aomata. Uakaan ma 74 I.K.[/i]\n\n1 Ngkai e koro bukina bwa i mwin ae Amureki e katoka ana taeka, a butaki nako mai i buakoia aomata ake a uanao man roko nakon te aba are Ietion.\n\n2 Eng, ao nikiraia taari, i mwin are a tia ni kabwarabwara te taeka nakoia Tioramwaite, a roko naba nakon te aba are Ietion.\n\n3 Ao e koro bukina bwa i mwin are angiia Tioramwaite ake kanga a kinaaki riki, a tia ni maroroakina aron taeka ake a tia ni kabwarabwaraki nakoia, a bon un ibukin te taeka, bwa e urua aroia ni karekea aia raka; ngaia are a bon rawa n ongo n taeka aikai.\n\n4 Ao a kananako man ikoikotiia ni kabuta te aba aomata ni kabane, ma ni maroro mangaia ni kaineti ma taeka ake a tia n taekinaki.\n\n5 Ngkai aia mataniwi ma aia ibonga ma aia tia reirei aki kariaia bwa aomata a na ataa nanoia, ngaia are a kakaea n te aro ni karaba aia iango aomata.\n\n6 Ao e koro bukina bwa i mwin ae a ataa aia iango aomata ni kabane, naake a nano n taeka ake a tia n taekinaki irouia Aramwa ma tarina a bon teweaki nako man te aba; ao a bon mwaiti; ao a roko naba nakon te aba are Ietion.\n\n7 Ao e koro bukina bwa Aramwa ma tarina a karaoa te mwakuri n ibuobuoki nakoia\n\n8 Ao ngkanne te botanaomata are Tioramwaite a bon un irouia ana botanaomata Amon ake a mena i Ietion, ao aia mataniwi Tioramwaite ngkai bon te aomata ae koro buakakana, e kananako nakoia ana botanaomata Amon bwa e tangiria bwa a na riai n tewenakoia man abaia ni kabane ake a roko nakoia nakon abaia.\n\n9 Ao e kaotinakoi taeka ni kakamaku aika a mwaiti ni kaaitaraia. Ao ngkai ana aomata Amon a bon aki maaka aia taeka; ngaia are a bon aki teweaki nako, ma a bon butimwaeia Tioramwaite ni kabane ake a aki kaubwai ake a roko nakoia, ma ni kunnikaia, man anganiia abaia ni bwaibwai; ao a bon buokiia ni kainnanoia.\n\n10 Ngkai aio are a uerake iai nanoia Tioramwaite nakon te un ni kaaitaraia ana aomata Amon, ao a reitia ma Reimwanaite ma ni kaunia naba bwa a na un ni kaaitaraia.\n\n11 Ao ngaia are Tioramwaite ma Reimwanaite a moanna ni waaki ni katauraoi nakon te buaka ni kaaitaraia ana aomata Amon, ma Nibwaite naba.\n\n12 Ao ikai are e a toki iai aia katebwi ma itiua n ririki n tautaeka taan moti i aoia ana botanaomata Nibwaai.\n\n13 Ao ana aomata Amon a kitana te aba are Ietion, man roko nakon te aba are Mereki, man anga te tabo n te aba are Ietion ibukin aia taanga ni buaka Nibwaite, bwa a na kona n un ma aia taanga Reimwanaite ma aia taanga Tioramwaite; ao ngaia are e a waaki te buaka i marenaia Reimwanaite ma Nibwaite, n aia katebwi ma waniua n ririki n tautaeka taan moti; ao rongorongon aia buaka e na kaotaki rimwi.\n\n14 Ao Aramwa, ma Amon, ma tariia, ma natin Aramwa ake mwaane ake uoman a okirikaki nakon te aba are Taraemera, i mwin tiaia n riki bwa bwaai ni mwakuri i nanon bain te Atua ni kairia Tioramwaite aika a mwaiti bwa a na rairinanoia; ao mwaitia ake a rairananoia a bon teweaki nako man te aba; ma iai abaia ae a bwaibwai iai n te aba are Ietion, ao a tabekirake bwaai ni buaka bwa a na kamaiua, ma buuia, ao natia, ma abaia.\n\n15 Ao ngkanne Aramwa, e nanokawaki ibukin buakakaia ana botanaomata, eng ibukin taian bubuaka, ao kawawaean te raraa, ao te kauntaeka i marenaia; ao ngkai e a tia n nako bwa e na taekina te taeka, ke e kanakoaki bwa e na taekina te taeka, i buakoia aomata ni kabane ni kaawa ni kabane; ao ngke e nooria bwa nanoia aomata e moanna ni matoatoa, ao a moanna n un ibukin matoan te taeka, e a bon korakora nanokawakin nanona.\n\n16 Ngaia are, e tua bwa natina ake mwaane a na ikotaki, bwa e na anganiia n tatabemania nako ana kaetieti, ni kakaokoroia, ni kaineti ma bwaai aika a kaineti nakon te raoiroi. Ao iai iroura rongorongon ana tua, ake e anganiia n aron ana rongorongo.\n\n", "alma 36": "Ana tua Aramwa nakon natina are Ereman.\n\nKanoana mwakoro 36 ma 37.\n\n[center][font_size=26]Mwakoro 36[/font_size][/center]\n\n[i]Aramwa e kakoaua nakon Ereman aron rairakina mai i mwin nooran te anera—E kainnanoaki ni marakin te tamnei ae kabuakakaaki; e wetea aran Iesu, ao e a manga bungiaki iroun te Atua—E onrake tamneina n te kimwareirei—E nooria anera aika a botaki n neboneboa te Atua—A mwaiti aika a rairaki ake a noora ma ni katoonga are e a tia n nooria ma ni katoonga. Uakaan ma 74 I.K.[/i]\n\n1 Natiu, anga taningam nakon au taeka; bwa I berita nakoim, bwa ngkana ko kaawakin ana tua te Atua ao ko na kakabwaiaki iaon te aba.\n\n2 I tangiria bwa kam na karaoa ae I a tia ni karaoia, n uringa tautoronakiia ara bakatibu; bwa a bon kabureaki, ao akea ae e kona ni kainaomataia ma bon ti Atuan Aberaam, ao Atuan Itaaka, ao Atuan Iakobwa; ao e bon kainaomataia raoi man karawawatakiia.\n\n3 Ao ngkai, O natiu ae Ereman, nooria, ko bon mena i nanon am tai n rikirake, ao ngaia are, I bubutiko bwa ko na ongo au taeka man reirei mai irou; bwa I bon ataia bwa ane a onimakina te Atua ao a na bon boutokaaki n rawawataia, ma aia kaangaanga, ma karawawatakiia, ao a na uotaki rake n te kabanea ni bong.\n\n4 Ao I aki tangiria bwa kam na taku bwa I bon ataia irou—tiaki man bwain aon te aba ma ma ni bwain te tamnei, tiaki man te iango n rabwata ma mai iroun te Atua.\n\n5 Ao ngkanne, nooria, I taku nakoimi, ngke arona bwa I aki manga bungiaki iroun te Atua I bon aki atai bwaai aikai; ma e a tia te Atua, man wiin ana anera ae tabu, ni kaoti bwaai aikai nakoiu, tiaki ibukina bwa I kororaoi.\n\n6 Bwa I mwananga ma natin Motiaea aika mwaane, ni kataia ni kamauna ana ekaretia te Atua; ma nooria, te Atua e kanakoa ana anera bwa e na katokiira iaon kawaira.\n\n7 Ao nooria, e taetae nakoira, n aron te bwanaa ae kanga te baa, ao e ruru te aonaba ae bwanin i aan waera, ao ti bwaka nako aontano, bwa e roko maakan te Uea iaora.\n\n8 Ma nooria, e taku te bwanaa nakoiu: Teirake. Ao I teirake, man noora te anera\n\n9 Ao e taku nakoiu: Ngkana ko bon tangiria ngkoe bwa ko na tiringaki, ao tai manga ukoukora kamaunan ana ekaretia te Atua.\n\n10 Ao e koro bukina bwa I bwaka nako aontano; ao maanin aio bon teniua te ngaina ao teniua te bong are I a aki kona ni kaurea wiiu iai, man aki kona naba ni kabonganai baiu ma waeu.\n\n11 Ao e taekin bwaai riki aika a bati te anera nakoiu, are a ongoraeaki irouia tariu, ma I aki ongo; bwa ngke I ongo taeka aikai—Ngkana ko bon tangiria ngkoe bwa ko na tiringaki, ao tai manga ukoukora kamaunaan ana ekaretia te Atua—I a bon oreaki n te maaku ae korakora ma te miimi bwa mwiina I tiringaki, ngaia are I a bwaka nako aontano ao akea riki te bwai ae I ongo.\n\n12 Ma I a kammarakaki n te karawawataki ae akea tokina, bwa tamneiu e a bon rang korakora rawawatana ma kammarakana n au bure ni kabane.\n\n13 Eng, I bon uring au bure ni kabane ma buakakau, are I a bon kammarakaki iai ni kammarakin moone; eng, I nooria bwa I a tia ni kaitaraa Atuau, ao I a tia n aki kaawakin ana tua aika a tabu.\n\n14 Eng, ao I a tia n tiringia natina aika a mwaiti, ke ni kairia nako nanon te tiringaki; eng, ni kakimototoa a bon rang korakora au bure, n te aro are iangoan okiu nako matan Atuau e bon kammaraka tamneiu n te maaku ae aki kona ni kabwarabwaraki.\n\n15 O, I taku ngai, bwa I kona ni kanakoaki man riki n akea tamneiu ma rabwatau, bwa I aonga n aki uotaki bwa N na tei i matan Atuau, ao e na motikaki taekau n aron au mwakuri.\n\n16 Ao ngkai, i nanon teniua te ngaina ao teniua te bong I a bon kammarakaki, ni marakin te aomata ae kabuakakaaki.\n\n17 Ao e koro bukina bwa ngaia are I a kammarakaki, ngke I a karawawataki n uringakin au bure aika a mwaiti, nooria, I uringnga naba are I ongo ngke tamau e taetae ni burabeti nakoia aomata ibukin rokon Iesu Kristo, are Natin te Atua, bwa e na karaoa te mwakuri ni kamaiu ibukin buren te aonaba.\n\n18 Ngkai, ngke au iango e iangoa raoi te koaua aio, I tang inanou: O Iesu, ngkoe Natin te Atua, nanoangaai, ngkai I mena n te aro ae kananokawaki ae moan te mao, man otabwaniniaki n ana kabaebae te mate ae aki totoki.\n\n19 Ao ngkai, nooria, ngke I iangoa aio, I aki manga uring marakiu; eng, I a aki manga karawawataki n uringakin au bure.\n\n20 Ao O, te kimwareirei teraa, ao te oota ae tamaroa teraa are I a nooria; eng, tamneiu e a onrake n te kimwareirei ae rianako n aron marakiu.\n\n21 Eng, I taku nakoim, natiu, bwa akea riki te bwai ae rianako ma ni mao n aron marakiu. Eng, ao I taku riki nakoim, natiu, bwa n te itera teuana, akea riki te bwai ae e rianako ma ni karewerewe n aiaron kimwareireiu.\n\n22 Eng, I taku ngai bwa I noora te Atua, n aron ara bakatibu are Riaai ngke e nooria, n tekateka iaon ana kaintoka n uea, n otabwaniniaki irouia anera aika aki kona ni warekaki mwaitia, aika a anene man neboneboa Atuaia; eng, ao tamneiu e tangiria ni kan mena ikekei.\n\n23 Ma nooria, baiu ao waeu a manga reke riki korakoraia ao I tei iaon waeu, ma ni kaotia nakoia aomata bwa I a tia ni bungiaki iroun te Atua.\n\n24 Eng, ao man te tai anne nua ngkai, I a tia ni beku n aki motirawa, bwa I aonga ni kairiia aomata nakon te rairannano; bwa I aonga ni kairiia bwa a na katoonga te kimwareirei ae rianako are I a tia ni katoonga; bwa aonga naba ngaia ni manga bungiaki iroun te Atua, ma ni kaonaki n te Tamnei ae Raoiroi.\n\n25 Eng, ao ngkai nooria, O natiu, te Uea e bon anganai te kimwareirei ae rianako n uaan au beku.\n\n26 Bwa ibukin te taeka are e a tia n anganai, nooria, a mwaiti ake a tia ni bungiaki mai iroun te Atua, man tia ni katoonga are I a tia ni katoonga, man noori n oin mataia bwaai ake I a tia n noori; ngaia are a bon atai bwaai ake I a tia n taekin, n aron ae I atai; ao te atatai ae irou bon mai iroun te Atua.\n\n27 Ao I a bon tia ni boutokaaki i aan kakatai ma kaangaanga n aekaia nako, eng, ao n aekan karawawata nako; eng, te Atua e a tia ni kainaomataai man te nne ni kaikain, man te kabaeaki, ao man te mate; eng, ao I katuka au onimaki irouna, ao e na bon manga kainaomataai.\n\n28 Ao I ataia bwa e na tabekairake n te kabanea ni bong, bwa N na maeka mangaia n te mimitong; eng, ao N na neboia n aki toki, bwa e a tia ni kairiia ara bakatibu mai Aikubita, ma ni kabwautiia I-Aikubita n Taari are e Uraura; ma ni kairia ni mwaakana nakon te aba ni berita, ao e a tia ni kainaomataia man te tautoronaki ma te kabureaki man te tai teuana nakon te tai teuana.\n\n29 Eng, ao e a tia naba ni kairiia ara bakatibu man te aba are Ierutarem; man tia naba, ni mwaakana are aki totoki, ni kainaomataia man te tautoronaki ao te kabureaki, man te tai teuana nakon te tai teuana ni karokoa te bong aei; ao I aki toki n uringa kabureakia; eng, ao kam riai n aki toki n uringa kabureakiia, n aron ae I a tia, n uringa kabureakiia.\n\n30 Ma nooria, natiu, tiaki ti aei; bwa kam riai n ataia n aron ae I ataia; bwa ngkana kam kawakina ana tua te Atua ao kam na rikirake iaon te aba; ao kam riai naba n ataia, bwa ngkana kam aki kawakina ana tua te Atua ao kam na teweaki nako mai i matana. Ao ngkanne aio are bon ana taeka.\n\n", "alma 37": "[center][font_size=26]Mwakoro 37[/font_size][/center]\n\n[i]A kawakinaki bwaatua aika buraati ma koroboki riki aika tabu ibukin kairaia aomata nakon te kamaiuaki—A kamaunaki Iaretaite ibukin buakakaia—Aia tuea ao berita ae tabu ni karaba a riai n tauaki mai irouia aomata—Reirei mai iroun te Uea ni bwaai ni kabane ake ko karaoi—N aiaron te Riaona ngke e kairia Nibwaite, ao ana taeka Kristo e kairiia aomata nakon te maiu ae akea tokina. Uakaan ma 74 I.K.[/i]\n\n1 Ao ngkanne, natiu Ereman, I anganiko te tua bwa ko na anai mwiin rongorongo ake a tia ni katukaki irou;\n\n2 Ao I anganiko naba te tua bwa ko na korea rongorongoia te botanaomata aio, n aron ae I a tia ni karaoia, iaon ana bwaatua Nibwaai, ma ni kaawakin bwaai aika a tabu are I a tia ni kaawakin, n aron ae I a tia ni kaawakin; bwa iai bukina ae kakannato are a kawakinaki iai.\n\n3 Ao bwaatua aika a buraati aikai, ake iai taian koroboki iai, ake iai mwiin koroboki aika tabu, ake a mena iai kateirikiaia ara bakatibu, n aron are mai i moana—\n\n4 Nooria, e a tia n taetae ni burabetiaki irouia ara bakatibu, bwa a na kawakinaki man uotaki rikaaki man te roro teuana nakon are teuana, man tararuaki ao ma ni kawakinaki ni bain te Uea ni karokoa te tai are e na waaki nako, nakon aaba, reeti, neewe ao botanaomata, bwa a na atai bwaai aika a raba ake a koreaki i aoia.\n\n5 Ao ngkai nooria, ngkana a kawakinaki e na riai n tiku raneaneaia; eng, ao ai aroia naba ni kabane bwaatua ake iai koroboki aika tabu iai.\n\n6 Ao ngkanne tao ko na taku bwa iai te burababa irou; ma nooria I taku nakoim, bwa a riki bwaai aika a korakora man bwaai aika a uarereke man aki kaangaanga; ao bwaai aika a uarereke n angiin te tai a kaminoia aika a wanawana.\n\n7 Ao te Uea ae te Atua e bon mwakuri ma te kantaninga bwa e na karokoa ana babaire are kakannato man akea tokina; ao man bwaai aika a uarereke ao te Uea e kaminoia aika a wanawana ma ni karekea kamaiuaia aomata aika a mwaiti.\n\n8 Ao ngkai, e a kaman iai te wanawana iroun te Atua bwa bwaai aikai a na kawakinaki; bwa nooria, a karababa aia urururing te botanaomata aio, eng, ma ni kakoaua nakoia aika a mwaiti ibukin buren aroia, ma ni kairia aika a mwaiti nakon ataakin Atuaia nakon kamaiuan tamneia.\n\n9 Eng, I taku nakoim, bwa ngke arona bwa akea bwaai aikai ake a koreaki n rongorongo aikai, ake iai ni bwaatua aikai, ao Amon ma tarina a bon aki kona ni kairoroia ngaa ma ngaa mwaitia Reimwanaite bwa a na kakoaua buren aia katei aia bakatibu; eng, rongorongo aikai ma aia taeka a uotia nakon te rairannano; nanona bwa, a kairia nakon ataakin aia Uea ae Atuaia, ao bwa a na kimwareirei i nanon Iesu Kristo aia Tia Kaboia.\n\n10 Ao antai ae e na ataia bwa tao a na riki bwa ngaia taan kairia ngaa ma ngaa, eng, ao ngaa ma ngaa naba tarira aika a bonotaninga, Nibwaite, ake a kamatoai nanoia ngkai n te bure ma te buakaka, nakon ataakin aia Tia Kaboia.\n\n11 Ngkai mwakuri aika a kamimi aikai a bon aki kaotaki ni bwanin nakoiu; ngaia are I taona nanou.\n\n12 Ao e a tau naba ngkana I a ti taekinna naba bwa iai bukin kawakinakia ae wanawana, ae bukina ae e ataia te Atua; bwa e bon anganga kaetieti ni wanawanana iaon ana mwakuri ni kabane, ao a eti kawaina, ao kawaina kanga aiaron te mronron ae akea tokina.\n\n13 O uringnga, uringnga, natiu ae Ereman, matoatoan ana tua te Atua. Ao e taku: Ngkana kam kaawakin au tua ao kam na rikirake iaon te aba—Ma ngkana kam aki kaawakin ana tua ao kam na teweaki nako mai matana.\n\n14 Ao ngkai uringnga, natiu, bwa te Atua e a tia ni mwiokoiko ma bwaai aikai, ake e kaawakin bwa a tabu, are e na taua naba ma ni kawakinna bwa iai bukina ae wanawana irouna, bwa e na kaota mwaakana nakoia rooro aika a na roko.\n\n15 Ao ngkanne nooria, I tuangko iroun tamnein te taeka ni burabeti, bwa ngkana ko karaoa te bure ni kaineti ma ana tua te Atua, nooria, bwaai aika a tabu aikai a na bon anaaki mai iroum ni mwaakan te Atua, ao ko na kanakoaki nakon Tatan, bwa e na ioiko n aron kunin te wiita n te ang.\n\n16 Ma ngkana ko kawakina ana tua te Atua, ma ni karaoi bwaai aika a tabu ni kaineti ma te bwai are e tuangko te Uea, (bwa ko na bubuti nakon te Uea ibukin bwaai ni kabane are ko na karaoi mangaia) nooria, akea te mwaaka iaon te aba ke i moone ae kona n anaia mai iroum, bwa te Atua e korakora mwaakana ni kakoroi bukin ana taeka ni kabane.\n\n17 Bwa e na kakoroi ana berita ni kabane, are e na karaoi nakoim, bwa e a tia ni kakoroi bukin ana berita ake e karaoi nakoia ara bakatibu.\n\n18 Bwa e berita bwa e na kaawakin bwaai aikai bwa iai bukina ae wanawana irouna, bwa e na kaota mwaakana nakoia rooro aika a na roko.\n\n19 Ao nooria, teuana bukina ae e a koro bukina, bon kaokaia ngaa ma ngaa mwaitia aika Reimwanaite nakon ataakin te koaua; ao e a tia ni kaota mwaakana irouia, ao e na bon teimatoa naba ni kaota mwaakana irouia nakoia roro aika a na roko; ngaia are a na bon kawakinaki.\n\n20 Ngaia are I anganiko te tua, natiu ae Ereman, bwa ko na botumwaaka ni kakoroi bukin au taeka ni kabane, ao bwa ko na botumwaaka ni kaawakin ana tua te Atua n aron ake a koreaki.\n\n21 Ao ngkai, N na taetae nakoim ni kaineti ma bwaatua ake uabwi ma aua, bwa ko na tauii, bwa mwakuri aika a kamimi ma mwakuri aika a roo, ma aia mwakuri ni karaba, ke aia mwakuri ni karaba aomata ake a tia n tiringaki, bwa a na kaotaki nakoia te botanaomata aio; eng, ni kabane aia tiritiri, ma aia iraa, ma aia anaibwai n iowawa, ma buakakaia ni kabane ma aia mwakuri aika bati n ribaki, bwa a na kaotaki nakoia te botanaomata aio; eng, ngaia are ko na kaawakin bwaai n raitaeka aikai.\n\n22 Bwa nooria, te Uea e nooria ana aomata bwa a waaki ni karaoi mwakuri aika a roo, eng, ni waakin mwakuri n tiritiri aika raba ma mwakuri aika bati n ribaki; ngaia are te Uea e taku, ngkana aki raira nanoia ao a na kamaunaki mai iaon te aba.\n\n23 Ao te Uea e taku: N na katauraoa nakon au toro ae Katerem, te atibu, ae e na raneanea ni kaootaa te roo, bwa N na kaota nakoia au botanaomata ae a toro irou aia mwakuri tariia, eng, aia mwakuri ni karaba, aia mwakuri n roo, ma buakakaia ao aia mwakuri aika bati n ribaki.\n\n24 Ao ngkanne, natiu te mwaane, aikai bwaai n raitaeka aika a katauraoaki bwa e aonga ni koro bukin ana taeka te Atua, are e taekinna ni kangai:\n\n25 N na kaotinakoi man te roo nakon te oota aia mwakuri ni kabane aika a raba ma aia mwakuri aika bati n ribaki; ao N na kamaunaia mai aon te aonaba ngkana aki rairinanoia; ao N na kaoti aia mwakuri aika a raba ma aia mwakuri aika bati n ribaki nakon te oota, nakoia aomata ni kabane ake a na bwaina te aba aio i mwina.\n\n26 Ao ngkai, natiu te mwaane, ti nooria bwa a bon aki rairi nanoia; ngaia are a bon tiringaki, ao ngaia are e a koro moa bukin ana taeka te Atua; eng, mwakuri aika bati n ribaki aika a raba a bon kaotaki man te roo nakoira.\n\n27 Ao ngkai, natiu te mwaane, I anga te tua nakoim bwa ko na tauii ni kabane aia tuea, ma aia berita, ma aia boraraoi n aia mwakuri aika bati n ribaki aika a raba; eng, ma aia kanikina ni kabane ma aia waaki aika a kamimi ni kabane ko na karabai mai irouia te botanaomata aio, bwa a na aki atai, bwa mwiina a karina ni bwaka n te roo naba ao a manga kamaunaki.\n\n28 Bwa nooria, iai te maraia iaon te aba aio, bwa e na roko te tiringaki nakoia ni kabane taan mwakuri n te roo, nakon mwaakan te Atua, ngkana a bon tawaa; ngaia are I tangiria te botanaomata aio bwa a na aki tiringaki.\n\n29 Ngaia are ko na tauii aia babaire ni karaba ibukin aia berita ma aia berita aika tabu mai irouia te botanaomata aio, ma ti buakakaia ma aia tiritiri ma aia mwakuri aika bati n ribaki ae ko na kaotia nakoia; ao ko na reireiniia bwa a na ribaa aekan te buakaka ma mwakuri aika bati n ribaki ma tiritiri akanne; ao ko na reireiniia naba bwa aomata aikai a bon tiringaki ibukin buakakaia ma aia mwakuri aika bati n ribaki ma aia tiritiri.\n\n30 Bwa nooria, a tiringia ni kabane ana burabeti te Uea ake a roko i buakoia n taekina nakoia aia bure; ao raraaia ake a tiringia e bon tang nakon te Uea ae Atuaia ibukin te irantaanga i aoia ake taan tiringia; ao ngaia are e roko ana motikitaeka te Atua i aoia taan mwakuri n te roo ma botaki ni karaba aika buakaka.\n\n31 Eng, ao e na maraia te aba n aki totoki ibukiia naake a mwakuria te roo ma botaki ni karaba aika buakaka, n tiritiri, ngkana aki rairinanoia i mwaain ae a tai.\n\n32 Ao ngkai, natiu te mwaane, uringi taeka ake I a tia n taekin nakoim; tai anganiia te botanaomata aio babaire aika a karaba aikai, ma reireinia bwa a na aki toki ni kairiribai nakon te bure ma te buakaka.\n\n33 Kabwarabwara nakoia te rairannano, ma onimakinan te Uea are Iesu Kristo; reireinia bwa a na kananorinanoia ao a na nimamannei man nanorinano inanoia; reireinia bwa a na kaaitarai ana kariri nako te riaboro, n aia onimaki iroun te Uea are Iesu Kristo.\n\n34 Reireinia bwa a na aki kua ni mwakuri aika a raraoi, ma a na nimamannei man nanorinano inanoia; bwa aikai ake a na karekea raun tamneia.\n\n35 O, uringnga, natiu te mwaane, ao reireiniko te wanawana i nanon ataeim; eng, reireiniko n am tai n ataei bwa ko na kaawakin ana tua te Atua.\n\n36 Eng, tang nakon te Atua ibukin boutokaam; eng, tarai am mwakuri ni kabane bwa ko karaoi nakon te Uea, ao taraia bwa taabo nako ake ko kawari, ko nako iai ibukin te Uea; eng, taraia bwa am iango ni kabane a kaineta te Uea; eng, taraia bwa ana namakin nanom e mena iaon te Uea n taai nako.\n\n37 Reitaki ma te Uea n am waaki ni kabane, ao e na kairiko nakon ae raoiroi; eng, ngkana ko wene n te bong wene i nanon te Uea, bwa e na tararuaiko n am tai ni matu; ao ngkana ko teirake n te ingabong taraia bwa e na onrake nanom ni karabwarabwa nakon te Atua; ao ngkana ko karaoi bwaai aikai, ko na uotaki rake n te kabanea ni bong.\n\n38 Ao ngkai, natiu te mwaane, iai te bwai ae I kan taekinna ibukin te bwai are ara bakatibu a aranna bwa te booro, ke te tia kairi—ke ara bakatibu aranna bwa te Riaona, are, nanona, te kambwati; ao te Uea e bon katauraoia.\n\n39 Ao nooria, akea te aomata ae kona ni karaoa te bwai ae rang kamimi aron mwakuriana. Ao nooria, e bon katauraoaki bwa e na kaota nakoia ara bakatibu te kawai are a riai n toua i nanon te rereua.\n\n40 Ao e bon mwakuri ibukiia n aron aia onimaki i nanon te Atua; ngaia are, ngkana iai aia onimaki ni kakoaua bwa te Atua e kona ni kammwakuri taian kainikoto akekei bwa a na kotea te kawai are a riai n toua, nooria, e bon riki aei, ngaia are e reke irouia te bwai ae kamimi aio, ma bwaai riki aika a kamimi tabeua ake a riki man mwaakan te Atua, n te bong teuana nakon te bong teuana.\n\n41 Ma e ngae n anne, ibukina bwa bwaai aika a kamimi aikai a riki ma ni mwakuri aika a uarereke ao e bon kaota nakoia mwakuri aika a kamimi. A bon taningaroti, ao a mwaninga ni kamwakura aia onimaki ma aia botumwaaka ao ngkanne a toki naba mwakuri ake a kamimi akekei, ao aikoa waaki ni kawaia.\n\n42 Ngaia are a tiku i nanon te rereua, ke a aki mwananga ni kaineta kawaia, ao a karawawataki n te baki ma te taka, ibukin riaoan tua irouia.\n\n43 Ao ngkai, natiu te mwaane, I tangiria bwa ko na oota bwa aki riki bwaai aikai n akea te bwai ae a katotongnga; bwa ngkai ara bakatibu a taningaroti n ongeaba nakon te kambwati aio (ngkai bwaai aikai bwain te aonaba) ao a bon aki riki rake; ao ai bon aekan naba bwaai aika a tamnei.\n\n44 Bwa nooria, e na bon riai n rang beebete ibukim bwa ko na ongeaba nakon ana taeka Kristo, are e na kotea nakoim te kawai ae eti nakon te kakukurei ae akea tokina, n aekaia naba ara bakatibu bwa a na ongeaba nakon te kambwati, are e na kotea nakoia te kawai ae eti nakon te aba ni berita.\n\n45 Ao ngkai I kangai, tiaki bwa iai aekan te bwai teuana n te bwai aei? Bwa n aron are te tia kairiri aei e bon kairia ara bakatibu, ngke a ira kawaina, nakon te aba ni berita, ao a na taeka Kristo, ngkana ti ira kawaina, e na uotira riaon mwaruan te nanokawaki nakon te aba ni berita ae tamaroa riki.\n\n46 O natiu te mwaane, ti na riai n aki taningaroti ibukina bwa e beebete te kawai; bwa bon aekaia naba ara bakatibu; bwa e bon katauraoaki ibukiia, bwa ngkana a taraia ao a na kamaiuaki; ao ai bon aekara naba. E katauraoaki te kawai, ao ngkana ti taraia ao ti na maiu n aki toki.\n\n47 Ao ngkai, natiu te mwaane, taraia bwa ko kaawakin raoi bwaai aika a tabu aikai, eng, taraia bwa ko taara te Atua ma ni maiu. Nako nakoia te botanaomata aio man taekina te taeka, man taua ma nanom. Natiu te mwaane, tiabo.\n\n", "alma 38": "Ana tua Aramwa nakon natina are Tiburon.\n\nKanoana mwakoro 38.\n\n[center][font_size=26]Mwakoro 38[/font_size][/center]\n\n[i]Tiburon e bwainikirinaki ibukin te raoiroi—E mena te kamaiuaki iroun Kristo, are te maiu ao ootan te aonaba—Taotaona angin am namakin. Uakaan ma 74 I.K.[/i]\n\n1 Natiu te mwaane, aanga taningam nakon au taeka, bwa I taku nakoim, n aron are I taku nakon Ereman, bwa ngkana ko kaawakin ana tua te Atua, ao ko na riki rake iaon te aba; ma ngkana ko aki kaawakin ana tua te Atua ao ko na teweaki nako mai matana.\n\n2 Ao ngkai, natiu te mwaane, I onimakinna bwa N na kimwareirei iroum, ibukin matoam ma am kakaonimaki nakon te Atua; bwa ngkai ko a tia ni waaki n ataeim n taataraa te Uea ae Atuam, ao I kantaningaia bwa ko na reitinako ni kaawakin ana tua; bwa e na kakabwaiaki ane e matoatoa nua te toki.\n\n3 I taku nakoim, natiu te mwaane, bwa I a bon tia n rang kimwareirei iroum, ibukin am kakaonimaki ma am botumwaaka, ma am taotaona n nano ma taonan nanom n te tai ae maan ni karawawatakim i buakoia botanaomata aika Tioramwaite.\n\n4 Bwa I ataia bwa ko bon kabaeaki; eng, ao I ataia naba bwa ko karebanaki n te atibu ibukin te taeka; ma ko bon rinanon bwaai aikai ma te taotaona n nano kioina ngkai bon raom te Uea; ao ngkanne ko ataia ae e kainaomatako te Uea.\n\n5 Ao ngkanne natiu te mwaane, ae Tiburon, I tangiria bwa ko na uringa, bwa ngkana ko kabanea korakoram n onimakina te Atua ao ko na bon kainaomataki man katakim, ao am kaangaanga, ma karawawatakim, ao ko na uotaki rake n te kabanea ni bong.\n\n6 Ngkai, natiu te mwaane, I aki tangiria bwa ko na taku bwa I bon atai bwaai aikai mai irou, ma bon Tamnein te Atua are e mena inanou are e kaoti bwaai aikai nakoiu; bwa ngke arona bwa I tuai ni bungiaki iroun te Atua ao I bon aki atai bwaai aikai.\n\n7 Ma nooria, te Uea n ana nanoanga ao e kanakomaia ana anera bwa e na kaotia nakoiu bwa N na katoka te mwakuri n tiritiri i buakoia ana aomata; eng, ao I a tia ni kaitara ma te anera, ao e taetae nakoiu n te bwanaa ae kanga te baa, ao e ruru iai te aonaba.\n\n8 Ao e koro bukina bwa i nanon te maan ae teniua te ngaina ao teniua te bong ao I bon rotaki n te maraki ae korakora ao e korakai tamneiu; ao ngke I a tang nakon te Uea are Iesu Kristo ibukin ana nanoanga, are I a karekea kamaunan au bure. Ma nooria, I bon tang nakoina ao I karekea raun nanou.\n\n9 Ao ngkai, natiu te mwaane, I a tia n tuangko aio bwa ko na reireiniko te wanawana, bwa ko na reirei mai irou bwa akea riki te kawai are te aomata e kona iai ni karekea te kamaiuaki, ma ti rinanon Kristo. Nooria, ngaia te maiu ao ootan te aonaba. Nooria, ngaia taekan te koaua ao te raoiroi.\n\n10 Ao ngkanne, ngkai ko a waaki n taekina te taeka ao I tangiria bwa ko na reitinako n reirei; ao I tangiria bwa ko na botumwaaka ma n taotaona nanom ni bwaai ni kabane.\n\n11 Taraia bwa kam na aki tabekaki rake n te kainikatonga; eng, taraia bwa kam aki kamoamoa n oin wanawanami, ke ibukin mwaitin korakorami.\n\n12 Ninikoria, man tai kairoro, ao taraia naba bwa ko taotaona angin am namakin, bwa ko na kaonaki n te tangira; taraia bwa ko toki man te taningaroti.\n\n13 Tai tataro n aroia Tioramwaite, bwa ko a tia n nooria bwa a tataro bwa a tangiriia aomata bwa a na ongo aia tataro, ao bwa a na kamoamoaki wanawanaia.\n\n14 Tai kangai: O te Atua, I karabwako bwa ti raoiroi riki nakoia tarira; ma kangai: O te Uea, kabwara buren au aki kororaoi, ao uringia tariu n te nanoanga—eng, kaota aki kororaoim i matan te Atua n taai nako.\n\n15 Ao ke e na kakabwaia tamneim te Uea, ma ni butimwaeko n te kabanea ni bong nakon ueana, bwa ko na tekateka n rau. Ngkai nako, natiu te mwaane, ma n reirei te taeka nakoia te botanaomata aio. Taua ma nanom. Natiu, te mwaane, ti a bo.\n\n", "alma 39": "Ana tua Aramwa nakon natina te mwaane are Korianton\n\nKanoana mwakoro 39 ni karokoa 42.\n\n[center][font_size=26]Mwakoro 39[/font_size][/center]\n\n[i]Bon te mwakuri ae bati n ribaki te bure ni wenenibure—Ana bure Korianton e tukia Tioramwaite bwa a na butimwaea te taeka—Ana kabomwi Kristo e kona ni kamaiuia ake a kakaonimaki mai i mwaaina. Uakaan ma 74 I.K.[/i]\n\n1 Ao ngkai, natiu ae te mwaane, e mwaiti riki te bwai ae N na tuangko nakon are N na tuanga tarim; bwa nooria, ko aki noora matoatoan tarim, ana kakaonimaki, ma ana botumwaaka ni kaawakin ana tua te Atua? Nooria, tiaki bwa e a tia ni katea te banna ni katoto nakoim?\n\n2 Bwa ko aki rang ongo n au taeka n aiaron tarim, i buakoia Tioramwaite. Ngkai aio te bwai are I aki kukurei iai iroum; ko bon nakonako ni kamoamoaa korakoram ma wanawanam.\n\n3 Ao tiaki ti aio, natiu ae te mwaane. Ko bon karaoa naba te bwai ae rang rawawata nanou iai; bwa ko kitana te mwakuri ae tabu, man nakon te aba are Tiron i buakon tian abaia Reimwanaite, n rimwin te kabekaau are Itabera.\n\n4 Eng, bwa e bon kabwakai nanoia aika a mwaiti; ma e na aki reke te anga are ko na kamaiuko iai ibukin aei, natiu te mwaane. Bwa ko riai ni kawakina te mwakuri ae tabu are ko bon onimakinaki iai.\n\n5 Ko aki ataia, natiu ae te mwaane, bwa bwaai aikai bon mwakuri aika bati n ribaki i matan te Uea, eng, e bon rang kammaira iaon bure nako ma ti kawawaean te raraa ae akea burena ke kaakean te Tamnei ae Raoiroi.\n\n6 Bwa nooria, ngkana ko kaakea te Tamnei ae Raoiroi ngkana e a tia n reke nnena iroum, ao ko bon ataia bwa ko kaakea, nooria, aio bon te bure ae e aki kona ni kabwaraki; eng, ao anne e tiritiri ni kaitaraa te oota ma ana rabakau te Atua, ao e bon aki beebete reken kabwaran ana bure; eng, I taku nakoim, natiu ae te mwaane, bwa e aki beebete reken kabwaran ana bure.\n\n7 Ao ngkai natiu ae te mwaane, I tang nakon te Atua bwa teraa ngke arona bwa ko aki tia ni burena te bure ae rang korakora aio. I aki kan maan n taetae iaon am bure, bwa e na maraki iai tamneim, ngke arona bwa e aki raoiroi aio ibukim.\n\n8 Ma nooria, ko bon aki kona ni karabai am bure mai iroun te Atua; ma ngkana ko aki rairananom ao a na tei bwa bwaai ni kakoaua ni kaaitarako n te kabanea ni bong.\n\n9 Ngkai natiu ae te mwaane, I tangiria bwa ko na rairananom ma ni mwanuokin am bure nako, man aki manga ririmwin ana kaibwabwaru am taratara, ma kaakeai mai iroum bwaai aikai; bwa ngkana ko aki karaoi bwaai aikai ao ko bon aki kona n rin n uean te Atua. O uringnga ma ni kariaia, ma ni kaakeai bwaai aikai mai iroum.\n\n10 Ao I anganiko te tua bwa ko na kariaia bwa ko na babaire ma tarim ake a ikawai riki n am waaki ni kabane; bwa nooria, ko bon riki rake, ao ko bon kainnanoa te tararuaki irouia tarim. Ao ongo nakon aia reirei.\n\n11 Ao tai kariaia bwa ko na kairaki nako n te bwai ae akea bongana ma ni burababa; tai kariaia bwa te riaboro e na kaakabwaka riki nanom bwa ko na rimwia kabekaau aika a buakaka. Nooria, O natiu ae te mwaane, korakora ra te bure ae ko uotia nako aoia Tioramwaite; bwa ngke a noora arom ao a bon aki kakoauai au taeka.\n\n12 Ao ngkai tamnein te Uea e taku nakoiu: Anga te tua nakoia natim bwa a na karaoa ae raoiroi, bwa mwiina a kairia nako nanoia aomata aika a mwaiti nakon te kamaunaki; ngaia are I anganiko te tua, natiu ae te mwaane, ni maakan te Atua, bwa ko na toki man bure.\n\n13 Bwa ko na rairaki nakon te Uea ma am iango, nanom, ao korakoram ni kabane; bwa ko na aki manga oki ni kairiia nako naano bwa a na karaoa ae buakaka, ma ko na okiria, ma ni kaota am kairua ma te bure are ko a tia ni karaoia.\n\n14 Tai ukoukora te kaubwai ma bwain te aonaba ae akea manenaia; bwa nooria, ko bon aki kona n uoti ma ngkoe.\n\n15 Ao ngkai, natiu ae te mwaane, I tangiria bwa N na taekina teutana nakoim aron rokon Kristo. Nooria, I taku nakoim, bwa bon ngaia are e na bon roko n anaa buren te aonaba; eng, e na roko n taekina te rongorongo ni kamaiu ae kakukurei nakoia ana aomata.\n\n16 Ao ngkai, natiu ae te mwaane, aio bon te mwakuri are ko weteaki nako iai, bwa ko na taekina te rongorongo ae kakukurei aio nakoia te botanaomata aio, bwa ko na katauraoa aia iango; ke bwa e aonga n roko te kamaiuaki irouia, bwa a na katauraoi aia iango natiia bwa a na ongo te taeka n te tai are e roko iai.\n\n17 Ao ngkanne N na kabebetea am i ango teutana iaon te bwai aei. Nooria, ko miimii bwa e aera ngkai a kaotaki bwaai aikai ni maan i mwaain taia. Nooria, I taku nakoim, bwa tiaki bwa e kakawaki te aomata n te tai aei iroun te Atua n aron naba kakawakin te aomata n te tai are e na roko iai?\n\n18 Tiaki bwa e riai bwa e na kaotaki te babaire ni kabomwi nakoia te botanaomata aio ao nakoia naba natiia?\n\n19 Tiaki bwa e beebete iroun te Uea n te tai aei bwa e na kanakoia ana anera bwa a na taekin rongorongo aika a kakukurei aikai nakoira ao nakoia natira, ke are i mwin te tai ae e a tia n roko iai?\n\n", "alma 40": "[center][font_size=26]Mwakoro 40[/font_size][/center]\n\n[i]Kristo e karekea te mangauti nakoia aomata ni kabane—Ake a mate n te raoiroi ao a nako bwaretaiti ao ake a buakaka a nako n te rootongitong n taninga mangautiia—Bwaai ni kabane a na manga kaokaki nakon aroia ni kororaoi n tain te mangauti. Uakaan ma 74 I.K.[/i]\n\n1 Ao ngkai natiu ae te mwaane, aikai riki bwaai tabeua ake I kan taekin nakoim; bwa I nooria bwa e raraoma am iango ni kaineti ma mangautiia maate.\n\n2 Nooria, I taku nakoim, bwa akea te mangauti—ke N na kangai, n taeka riki tabeua, bwa te rabwata n aomata aio e aki katokaa te aki maamate, te mka aio e aki katoka te aki mka—n karokoa ae e a tia n roko Kristo.\n\n3 Nooria, e karekea mangautiia maate. Ma nooria, natiu ae te mwaane, e tuai n roko te mangauti. Ngkai, N na kabwaranakoa nakoim te bwai ae kamiimi; e ngae n anne ao a bon mwaiti bwaai aika a kamiimi aika a kawakinaki, ae akea ae e atai ma bon ti te Atua n ti ngaia. man N na kaota nakoim teuana are I a bon tia ni botumwaaka n ukoria mai iroun te Atua bwa I aonga n ataia—ao aio are e bon kaineti ma te mangauti.\n\n4 Nooria, bon iai te tai ae e a tia ni baireaki bwa ni kabane ana uti man te mate. Ao ngkanne ngkana e roko te tai aei ao bon akea ae e ataia; ma ti te Atua ae e ataa te tai are e a tia ni baireaki.\n\n5 Ngkai, tao e na teuana te tai, ke uoua te tai, ke teniua te tai, are aomata a na uti iai man te mate, e bon aki kakawaki; bwa te Atua e atai bwaai aikai ni kabane; ao e ti tau bwa N na ataia bwa aio ae e na riki—ao bwa iai te tai are e a tia ni baireaki bwa ni kabane a na uti man te mate.\n\n6 Ngkai e riai bwa e na iai te marena i marenan te tai ni mate ao te tai ni mangauti.\n\n7 Ao Ngkai N na titiraki bwa teraa ae e na riki nakon tamneia aomata man te tai ni mate nakon te tai are e baireaki iai te mangauti?\n\n8 Ao ngkanne ngkana tao e na raka iaon teuana te tai are e a tia ni baireaki bwa a na uti iai aomata e bon aki kakawaki; bwa aki bane ni mate n te tai ae ti teuana, ao e aki kakawaki aio; bwa iroun te Atua aikai ti teuana te bong, ao te tai e bon ti babaireaki ibukiia aomata.\n\n9 Nooria, bon iai te tai are e a tia ni baireaki iai nakoia aomata bwa ni kabane a na uti man te mate, ao bon iai te marena i marenan te tai ni mate ao te tai ni mangauti. Ao ngkai, ni kaineti ma te marena n tai aei, tera ae riki nakon tamneia aomata bon te bwai are I a tia ni botumwaaka n ukoria mai iroun te Uea bwa N na ataia; ao aio te bwai are I a bon ataia.\n\n10 Ao ngkana e roko te tai are a na bane n uti man te mate, ao a na ataia ngkanne bwa te Atua e atai ni kabane taai ake a tia ni baireaki ibukiia aomata.\n\n11 Ngkai, ni kaineti ma aron te aomata imarenan te mate ao te mangauti—Nooria, e a bon tia ni kaotaki nakoiu iroun te anera, bwa tamneia aomata ni kabane, man te tai are a kitana iai te rabwata ae maamate aio, eng, tamneia aomata ni kabane e ngae ngke a raoiroi ke a buakaka, a bon uotaki n okira mwengaia nakon te Atua are e anganiia te maiu.\n\n12 Ao ngkanne e na koro bukina bwa, tamneia ake a raoiroi a na butimwaeaki nakon te aro ni kakukurei, are e bon aranaki bwa bwaretaiti, n te aro ni motirawa, te aro n rau, are a na motirawa iai man aia kaangaanga ni kabane ao man raraoma ni kabane ma nanokawaki.\n\n13 Ao ngkanne e na koro bukina bwa, tamneia ake a buakaka, eng, ake a buakaka—bwa nooria, bwa akea mwangan ke mwakoron Tamnein te Uea irouia; bwa nooria, a bon rinei mwakuri ake a bubuaka nakon mwakuri aika a raraoi; ngaia are tamnein te riaboro e bon rin inanoia, man taua mwengaia—ao aikai ake a na teweaki nakon te rootongitong; ao e na iai te tang, te tatakarua, ma te kangenge wii, ao aio ibukin oin aia bure, are a kabureaki iai n nanon te riaboro.\n\n14 Ngkai aio aron tamneia ake a buakaka, eng, n te rootongitong, ma te aro ae aki raoiroi, n taraa ni maaku ibukin korakoran unin te Atua i aoia; ngaia are a tiku n te aro aei, n aroia naba ake a raoiroi i bwaretaiti, n uaa te tai ni mangauti.\n\n15 Ngkai, iai tabemwaang ake a tia n ataia bwa te aro ni kakukurei ao te aro ni kananokawaki iroun te tamnei i mwaain te mangauti, bon ngaia te moan mangauti. Eng, I kakoaua ae e kona n aranaki bwa te mangauti, kateirakean te tamnei ke te aomata nakon te aro ni kakukurei ke ni kananokawaki, n aron taeka ake a bon tia n taekinaki.\n\n16 Ao nooria, e a tia ni manga taekinaki riki, bwa iai te moan mangauti, te mangauti ibukiia ake iai ngkoa, ake iai ngkai, ao ake a na iai rimwi, rikaaki nakon mangautin Kristo man te mate.\n\n17 Ngkai, ti aki kantaningaia bwa te moan mangauti aei, are e taekinaki n te aro aei, bon mangautiia aomata ao kanakoaia nakon te kukurei ke te kananokawaki. Kam aki kona ni kantaningaia bwa bon aio nanona.\n\n18 Nooria, I taku nakoimi, Tiaki; ma e kananonaaki manga ikotakin te tamnei ma te rabwata, irouia ake man ana tai Atam rikaaki nakon mangautin Kristo.\n\n19 Ao ngkai, tao tamneia ma rabwataia ake a tia n taekinaki ake a buakaka ma ake a raoiroi a na manga ikotaki n te tai ae ti teuana, I aki kona n ataia; ma e a tau naba, ae N na taekinna, bwa a na bane n teirake; ke n taeka riki tabeua, mangautiia e na koro bukina i mwaain mangautiia ake a mate i mwin mangautin Kristo.\n\n20 Ngkai, natiu ae te mwaane, I aki taekinna bwa e na roko mangautiia n tain mangautin Kristo; ma nooria, I taekinna bwa aio bon au iango, ae tamneia ma rabwataia ake a raoiroi a na ikotaki, n tain mangautin Kristo, ma rierakena nako karawa.\n\n21 Ma tao e na riki aio n tain mangautina ke tao i mwina, I aki kona n taekinna; ma ti aio ae N na taekinna, bwa iai te marena n tai i marenan te mate ma mangautin te rabwata, ao aron te tamnei ni kukurei ke n nanokawaki n uaa te tai are e baireia te Atua bwa a na teirake maate, man ikotaki, te tamnei ma te rabwata, man uotaki nako bwa a na tei i matan te Atua, ma ni motikaki taekaia n aron aia mwakuri.\n\n22 Eng, ao aio are e a karika kaokakin bwaai ni kabane ake a tia n taekinaki ni wiia burabeti.\n\n23 E na kaokaki te tamnei nakon te rabwata; eng, ao baai ma wae ma toma nako a na manga kaokaki nakon te rabwata; eng, ao bon akea naba te iranatu teuana ae e na bua; ma bwaai ni kabane a na manga bane ni kaokaki nakon aroia ni kororaoi.\n\n24 Ao ngkai, natiu te mwaane, aio kaokakin bwaai ake a tia n taekinaki ni wiia burabeti—\n\n25 Ao ngkanne a na raneanea ootaia ake a raoiroi n uean te Atua.\n\n26 Ma nooria, iai te mate ae aki tamaroa ae e na roko nakoia ake a buakaka; bwa a na mate ni bwaai ake bwaai aika a rekereke ma te raoiroi; kioina ngkai a baareka, ao akea te bwai ae e baareka ae kona n rin n uean te Atua; ma a na teweaki nako, ma ni katukaki bwa a na kana uaan aia beku ke aia mwakuri, ake a bon bubuaka; ao a na mooi n taurouro n te mwangko ae mao.\n\n", "alma 41": "[center][font_size=26]Mwakoro 41[/font_size][/center]\n\n[i]N tain te mangauti ao aomata a na roko n te aro ni kakukurei ae aki totoki ke te kananokawaki ae aki totoki—Te aro ae buakaka e bon aki karekea te kakukurei—Aomata ake a iango n aon te aba bon akea te Atua irouia n te aonaba aio—Ni kabane aomata a na manga karekea n tain Kaokan Bwaai anuaia ma aroaroia are a bon karekea n aia tai ni maiu n rabwata. Uakaan ma 74 I.K.[/i]\n\n1 Ao ngkai, natiu ae te mwaane, iai te bwai ae I kan taekinna ni kaineti ma aron kaokan bwaai are e a tia n taekinaki; bwa nooria, iai ake a tia ni kaiangatoa ma koroboki aika tabu, ao a tia n tiotio nako ibukin te bwai aio. Ao I nooria bwa am iango e raraoma naba ni kaineti ma te bwai aio. Ma nooria, N na kabwarabwara nakoim.\n\n2 I taku nakoim, natiu ae te mwaane, bwa te babaire ibukin kaokan bwaai nako e kainnanoa ana momotiraoi te Atua; bwa e bon kainnanoaki bwa bwaai ni kabane a na manga kaokaki nakon aroia raoi. Nooria, e kainnanoaki ma ni baireaki raoi, n aron mwaakan ao mangautin Kristo, bwa tamnein te aomata e na manga kaokaki nakon rabwatana, ao bwain nako te rabwata e na kaokaki nakoina.\n\n3 Ao e kainnanoaki ana momotiraoi te Atua bwa aomata ni kabane a na motikaki taekaia n aron aia mwakuri; ao ngkana a raraoi aia mwakuri n te maiu aei, ao bwaai ake a tangiri nanoia a raraoi, ao a na riai naba n te kabanea ni bong, ni kaokaki nakon ae raoiroi.\n\n4 Ao ngkana aia mwakuri a bubuaka ao e na kaokaki nakoia te buakaka. Ngaia are, bwaai ni kabane a na manga kaokaki nakon aroia raoi, ni kabane nakon aroia ni koaua—te maamate e na kateirakeaki nakon te aki maamate, te mka nakon te aki kona ni mka—e na kateirakeaki nakon te kakukurei ae aki totoki bwa e na karekea uean te Atua, ke nakon te kananokawaki ae aki totoki bwa e na karekea uean te riaboro, temanna n te itera teuana, ao are temanna n te itera are teuana.\n\n5 Temanna e na kateirakeaki nakon te kakukurei n aron tangiran te kakukurei, ke te raoiroi n aron tangiran te raoiroi; ao are temanna nakon te buakaka n aron tangiran te buakaka; bwa kioina ngkai e tangira karaoan te buakaka ni kabongnga ngaia are e na karekea kanuangan ana buakaka ngkana e roko te bong.\n\n6 Ao ai arona naba n te itera are teuana. Ngkana e a tia n rairananona man ana bure, man tangira te raoiroi n uaa tokin ana bong ni maiu, ao e na bon anganaki kanuangana te raoiroi.\n\n7 Ao aikai ake a kabooaki iroun te Uea; eng, aikai ake a anaaki, ake a kainaomataki man te bong n rootongitong ae aki totoki; ngaia are a tei ke a bwaka; bwa nooria, a bon motiki taekaia, bwa a karaoa ae raoiroi ke ae buakaka.\n\n8 Ngkai, ana tua te Atua e aki kona ni bitaki; ngaia are, e a katauraoaki te kawai ao ane e na nakonako iai e na kona ni kamaiuaki.\n\n9 Ao ngkai nooria, natiu ae te mwaane, tai manga kataa riki teuana te bure ni kaitaraa Atuam, n reirei ake ko a tia ni katai n riaoi bwa ko na karaoa te bure.\n\n10 Tai kantaningaia, ngkai e a tia n taekinaki ni kaineti ma kaokan bwaai, bwa ko na kaokaki man te bure nakon te kakukurei. Nooria, I taku nakoim, te aro ae buakaka e bon aki kona ni karekea te kakukurei.\n\n11 Ao ngkai, natiu ae te mwaane, ni kabane aomata a mena n aroia ni koaua, ke tao N na kangai, n aroia n rabwata, n aroia ae mao ma ni kabaeaki n te buakaka; bon akea raoia te Atua n te aonaba, ao a bon tia ni mena n te aro ae kaitaraa aron te Atua; ngaia are, a mena n te aro are kaitaraa aron te kakukurei.\n\n12 Ao ngkai nooria, nanon te taeka ae te manga kaokaki bwa ko na ana te bwai n arona ni koaua ma ni katikua n tiaki arona ni koaua, ke ni katikua n te aro ae kaitaraa arona ni koaua?\n\n13 O, natiu ae te mwaane, bon tiaki aio arona; ma nanon te taeka ae te manga kaokaki bon kaokan te buakaka nakon te buakaka, te aro n rabwata nakon te aro n rabwata, te nano n riaboro nakon te nano n riaboro—te tamaroa nakon ae tamaroa; te raoiroi nakon ae raoiroi, te momotiraoi nakon ae momotiraoi; ae nanoanga nakon ae nanoanga.\n\n14 Ngaia are, natiu ae te mwaane, taraia bwa ko na nanoanga nakoia tarim; babaire ma te motiraoi, motikitaeka n ae raoiroi, man reitanako karaoan ae raoiroi; ao ngkana ko karaoi bwaai aikai ni kabane ao ngkanne ko na karekea kanuangam; eng, e na manga kaokaki te nanoanga nakoim; e na manga kaokaki te momotiraoi nakoim, e na manga kaokaki te motikitaeka ae raoiroi nakoim; ao e na manga kaokaki kanuangam te raoiroi nakoim.\n\n15 Bwa te bwai are ko kanakoa mai iroum e na manga okiriko, ma ni kaokaki; ngaia are, te taeka ae kaokan bwaai e kabuakaka te tia bure, man aki motiraoi nakoina.\n\n", "alma 42": "[center][font_size=26]Mwakoro 42[/font_size][/center]\n\n[i]Te maiu aei bon te tai ni kataitai bwa e aonga te aomata n rairananona man toro iroun te Atua—Te Bwaka e uota te mate n rabwata ao n tamnei i aoia aomata ni kabane—Te Kaboaki e roko rinanon te rairannano—Te Atua n ti Ngaia e karaoa te mwakuri ni kamaiu ibukin buren te aonaba—Te nanoanga bon ibukiia ake a rairinanoia—Ni kabane ake nikiraia a mena i aan ana momotiraoi te Atua—E reke te nanoanga man te Mwakuri ni Kamaiu—Ti ake a bon raraoma ni koaua aika a na kamaiuaki. Uakaan ma 74 I.K.[/i]\n\n1 Ao ngkai, natiu ae te mwaane, I nooria bwa iai riki bwaai aika a katabetabea am iango, are ko aki oota iai—are e kaineti ma ana momotiraoi te Atua ni katuaea te tia bure; bwa ko kataia n iangoia bwa bon tiaki te motiraoi ae e na katukaki n te aro ae kananokawaki.\n\n2 Ngkai nooria, natiu ae te mwaane, N na kabwarabwara te bwai aio nakoim. Bwa nooria, i mwin are te Uea ae te Atua e kaotinakoia ara moan kaaro man te nne n aroka are Eten, bwa a na mwakuria aontano, are a anaaki mai iai—eng, e kaotinakoa te mwaane, ao e katuka mai tabon te nne n aroka are Eten, te kerubim, ma te kabaang ae e ura are e rarairaki nakon taabo ni bane, bwa a na kawakina te kai ni kamaiu—\n\n3 Ngkai, ti nooria bwa te aomata e a riki n aron te Atua, n ataa te raoiroi ao te buakaka; ao mwiina e arora baina, man anaia naba man te kai ni kamaiu, ma ni kanna ao ni maiu n aki toki, te Uea ae te Atua e katuka te kerubim ma te kabaang ae e ura, bwa e aonga n aki kana te uaanikai—\n\n4 Ao ngaia are ti a nooria, bwa bon iai te tai are e a tia te aomata n anganaki bwa e na rairananona iai, eng, te tai ni kataki, te tai n rairannano ao ni beku ibukin te Atua.\n\n5 Bwa nooria, ngke arona bwa Atam e waekoa n arora baina, ma ni kana uaan te kai ni kamaiu, e na bon maiu n aki totoki, n aron ana taeka te Atua, n akea ana tai ibukin te rairannano; eng, ao e na bon akea naba bonganan ana taeka te Atua, ao te babaire ni kamaiu are e korakora e na bon tia ni kamangaoaki.\n\n6 Ma nooria, e bon baireaki nakon te aomata bwa e na mate—ngaia are, ngke a kamaenakoaki man te kai ni kamaiu a bon riai naba ni kamaenakoaki man te aonaba—ao e bua te aomata n aki toki, eng, a riki bwa te aomata ae bwaka.\n\n7 Ao ngkai, ko nooria man aei bwa ara moan karo a bon kamaenakoaki n te rabwata ao te tamnei mai matan te Uea; ao ngaia are ti a nooria bwa a toronaki i bon irouia bwa a na irira oin nanoia.\n\n8 Ao ngkai nooria, e bon aki riai bwa te aomata e na manga kaokaki man te mate n rabwata aio, bwa e na bon uruaki iai te babaire ni kakukurei are e korakora.\n\n9 Ngaia are, ngkai e aki kona ni mate te tamnei, ao te bwaka e bon uota nako aoia aomata ni kabane te mate n tamnei ao te mate n rabwata naba, are nanona, bwa a kanakoaki mai matan te Uea, ao e bon riai bwa aomata a na manga kaokaki man te mate n tamnei aei.\n\n10 Ngaia are, ngkai a tia ni bwaina te nano n rabwata, te namakin n rabwata, ma te nano n riaboro, n aroia ni koaua, te aro ni kataitai aio e riki bwa te tai ibukiia bwa a na katauraoia; ao e riki bwa te tai ni katauraoi.\n\n11 Ao ngkai uringnga, natiu ae te mwaane, bwa ngke arona bwa akea te babaire ni kabomwi, (ngke e katukaki n aki tabeakinaki) n te tai naba are a mate iai ao a bon nanokawaki tamneia, bwa a maenako mai matan te Uea.\n\n12 Ao ngkai, a na bon akea angan kaokaia aomata man te aro ni bwaka aei, are e a bon tia n reke nakon te aomata ibukin ana aki ongeaba.\n\n13 Ngaia are, ni kaineti ma te motiraoi, te babaire ni kabomwi e bon aki kona ni koro bukina, ma ti man te rairannano mai irouia aomata n te tai ni kataki aei, eng, te tai ni katauraoi aei; bwa ngke akea aaro aikai, ao bon akea korakoran te nanoanga ma e na ti kamauna te motiraoi. Ao ngkanne te mwakuri ni motiraoi e bon aki kona ni kamaunaki; bwa ngkana e riki aei, ao te Atua bon tiaki te Atua.\n\n14 Ao ikai are ti a nooria bwa ni kabane aomata a bwaka, ao a mena n ana tautau te motiraoi; eng, ana motiraoi te Atua, are a katukaki iai bwa a na kanakoaki mai matana n aki totoki.\n\n15 Ao ngkai, te babaire n nanoanga e aki kona ni koro bukina ngkana akea te mwakuri ni kamaiu ae karaoaki; ngaia are te Atua i bon irouna e karaoa te mwakuri ni kamaiu ibukin buren te aonaba, bwa e aonga n reke te babaire n nanoanga, e na rau te nano n tangiran te motiraoi, bwa e aonga ni kororaoi te Atua, e na etieti te Atua, ao te Atua ae nanoanga naba.\n\n16 Ngkai, te rairannano e aki kona n reke nakoia aomata ma ti ngkana iai te katuaa, are akea naba tokina n aiaron naba maiuin te tamnei, ao e kanimwaki mangaia bwa e na kaitaraa te babaire ibukin te kukurei, are bon akea naba tokina n aiaron naba maiun te tamnei.\n\n17 Ngkai, e na kanga n rairananona te aomata ma ti ngkana e karaoa te bure? E na kanga ni bure ngkana akea te tua? E na kanga n iai te tua ma ti ngkana iai te katuaa?\n\n18 Ao ngkai, bon iai te tua ae kanimwaki mangaia, ao te tua ae etieti, are e karekea te namakin ma te atatai ae kananokawaki nakon te aomata.\n\n19 Ngkai, ngke arona bwa akea te tua ae ti anganaki—ao ngkana e tiritiri te aomata ao e mate—e na maaku ni mate ngkana e tiritiri?\n\n20 Ao riki, ngkana bon akea te tua ni kaitaraa te bure ao aomata a na bon aki maaku ni bure.\n\n21 Ao ngkana akea te tua ae ti anganaki, ngkana a bure aomata ao teraa ae e kona ni karaoia te motiraoi, ke te nanoanga naba, bwa a na bon akea aia bwai iroun te aomata?\n\n22 Ma bon iai te tua ae ti anganaki, ao te katuaa ae kanimwaki mangaia, ao te rairannano ae ti anganaki; ao te rairannano e butimwaeaki n te nanoanga; bwa ngkana e aki, ao te motiraoi e na butimwaea te aomata ma ni karaoa nanon te tua, ao te tua e na karaoa te katuaa, bwa ngkana e aki ao te mwakuri ni momotiraoi e na kamaunaki, ao te Atua e na bon toki arona n Atua.\n\n23 Ma te Atua e aki toki arona bwa te Atua, ao te nanoanga e butimwaea taan raraoma, ao e reke te nanoanga man te mwakuri ni kamaiu; ao te mwakuri ni kamaiu e kakoroa bukin mangautiia maate; ao mangautiia maate e kaokiia aomata nako matan te Atua; ao ngaia are a kaokaki nako matana, bwa a na motikaki taekaia n aron aia mwakuri, ni kaineti ma te tua ao te momotiraoi.\n\n24 Bwa nooria, te momotiraoi e karaoi bwaai ni kabane ake e tangiri, ao te nanoanga e anai bwaai ni kabane ake bon oin ana bwai; ao ngaia, are akea ma bon ake a raraoma ni koaua aika a na kamaiuaki.\n\n25 Tera, tao ko taku inanom bwa te nanoanga e kona n ira mai iroun te momotiraoi? I taku nakoim, E aki; e bon aki naba teutana. Bwa ngkana ti aki arona aei, ao te Atua e na bon toki arona n Atua.\n\n26 Ao ngaia are te Atua e a kakoroa bukin ana kantaninga nako aika a korakora ao akea tokia, are a katauraoaki ngke e karaoaki aan te aonaba. Ao ngaia are e a koro bukin kamaiuakia ma kaboakia aomata, ma kamaunakia ao te kananokawaki.\n\n27 Ngaia are, O natiu ae te mwaane, ane kan roko e na roko ni mooi n te ran ni kamaiu n akea bona; ao ane e rawa n roko ao e na bon aki kairoroaki bwa e na roko; man te kabanea ni bong e na manga bon kaokaki nakoina aron ana mwakuri.\n\n28 Ngkana iai nanona ni karaoa ae buakaka, ao e tuai n rairananona n ana bong ni maiu, nooria, e na karaoaki ae buakaka nakoina, n aron are kaoki bwaai te Atua.\n\n29 Ao ngkanne, natiu ae te mwaane, I tangiria bwa a na aki manga katabetabeko bwaai aikai, ma ko na ti tabetabe n am bure, n te katabetabe are e na uotiko nakon te rairannano.\n\n30 O natiu ae te mwaane, I tangiria bwa ko na manga aki oki ni kaakea ana momotiraoi te Atua. Tai kataia ni kakaea maium naba teutana man am bure, man kaakeaan ana momotiraoi te Atua; ma kariaia bwa ana momotiraoi te Atua ma ana nanoanga, ma ana taotaonannano n te tai ae maan a na iai korakoraia inanom; n te aro are a na uotiko rikaaki nako aontano bwa ko na nanorinano.\n\n31 Ao ngkai, O natiu ae te mwaane, ko a tia ni weteaki iroun te Atua bwa ko na reirei ana taeka nakoia te botanaomata aio. Ao ngkanne, natiu ae te mwaane, nako ni kawaim, taekina te taeka ma te koaua ao taua raum, bwa ko aonga ni kairia aomata nakon te rairannano, bwa e aonga n iai korakoran te babaire n nanoanga i aoia. Ao ke anganiko te Atua n aron au taeka. Amen.\n\n", "alma 43": "[center][font_size=26]Mwakoro 43[/font_size][/center]\n\n[i]Aramwa ma natina mwaane a kabwarabwara te taeka—Tioramwaite ma naake a kitania Nibwaite a riki bwa Reimwanaite—Reimwanaite a kaaitaraia Nibwaite n te buaka—Moronaai e katauraoia Nibwaite nakon te buaka ma bwaai ni buaka ake a na mano iai—Te Uea e kaota nakon Aramwa aia kawai ni buaka Reimwanaite—Nibwaite a kamanoi mwengaia, inaomataia, aia utu, ma aia aro—Aia taanga ni buaka Moronaai ma Riaai a katobibia Reimwanaite. Uakaan ma 74 I.K.[/i]\n\n1 Ao ngkai e koro bukina bwa natin Aramwa mwaane a waaki i buakoia aomata, n tataekina te taeka nakoia. Ao Aramwa, naba, i bon irouna e aki kan motirawa, ngaia are e waaki naba.\n\n2 Ngkai ti na aki manga taekina aia kabwarabwara, ma ti na ti taekinna bwa a kabwarabwara te taeka, ma te koaua, n aron tamnein te taeka ni burabeti ma te kaotioti; ao a kabwarabwara n aron ana botaki ae tabu te Atua are a bon weteaki iai.\n\n3 Ao ngkai N na okira rongorongon taian buaka i marenaia Nibwaite ma Reimwanaite, n aia katebwi ma waniua n ririki n tautaeka taan moti.\n\n4 Bwa nooria, e koro bukina bwa Tioramwaite a riki bwa Reimwanaite; ngaia are, ni moan waakin te katebwi ma waniua n ririki ao ana aomata Nibwaai a nooria Reimwanaite n roko nakoia; ngaia are a katauraoia ibukin te buaka; eng, a ikotiia aia taanga ni buaka n te aba are Ietion.\n\n5 Ao e koro bukina bwa a roko Reimwanaite ma aia ngaa n aomata; ao a roko nakon te aba are Anteonam, are abaia Tioramwaite; ao te mwaane ae arana Teraemena bon aia mataniwi.\n\n6 Ao ngkanne, kioina ngkai Amwarakaite a bon korakora riki buakakaia ao aia kakan tiritiri riki nakoia Reimwanaite, i bon irouia, ngaia are, Teraemena e rineia mataniwi i aoia Reimwanaite, ao bon Amwarakaite ma Tioramwaite ni kabane.\n\n7 Ao e karaoa aio bwa e aonga n teimatoa aia kairiribai nakoia Nibwaite, bwa e aonga ni kairia nakon te tautaekanaki ibukin kakoroan bukin ana babaire.\n\n8 Bwa nooria, ana babaire e na kauerakea nanoia Reimwanaite bwa a na un nakoia Nibwaite; ao e karaoa aio bwa e aonga ni korakora mwaakana i aoia n te aro ni babakanikawai, ao bwa e aonga naba n reke mwaakana i aoia Nibwaite ngkana e kairia nakon te tautoronaki.\n\n9 Ao ngkai aia babaire Nibwaite bwa a na kaawakin mai irouia aia kairiribai, abaia, ma mwengaia, ma buuia, ao natiia, bwa a na kamauria mai nanon baia aia kairiribai; ao bwa aonga naba ni kawakina inaomataia ma aroia aika a raka, eng, ao inaomataia naba, bwa aonga n taromauria te Atua n aron nanoia.\n\n10 Bwa a bon ataia bwa ngkana a reke i nanon baia Reimwanaite, ao ane e taromauria te Atua i nanon te tamnei ma te koaua, ae te Atua ae koaua ma ni maiu, ao e na tiringaki irouia Reimwanaite.\n\n11 Eng, ao ataa naba korakoran aia kairiribai Reimwanaite nakoia tariia, ake te botanaomata are Aentaai-Nibwaai-Riaai, ake aranaki bwa ana aomata Amon—ao a bon rawa n tabeki bwaai ni buaka, eng, bwa a tia ni karaoa te berita ae tabu ao a bon rawa n urua—ngaia are, ngkana a reke i nanon baia Reimwanaite ao a na bon tiringaki.\n\n12 Ao Nibwaite a bon aki kariaia bwa a na tiringaki; ngaia are, anganiia abaia bwa a na bwaibwai iai.\n\n13 Ao te botanaomata are Amon a bon anganiia Nibwaite mwakoron kaubwai bwa a na boutokaa aia taanga ni buaka; ngaia are Nibwaite a bon kataua, bwa ti ngaia, ni kaaitaraia Reimwanaite, ake bon kanoaia Reimwan ma Remuera, ma natin Itimaera mwaane, ao ni kabane ake a kitania Nibwaite, ake bon Amwarakaite ma Tioramwaite, ma kanoan ana ibonga Noa.\n\n14 Ngkai a bon rang mwaiti kanoaia aikai, e kaniia, mwaitia Nibwaite; ao ngaia are Nibwaite a kataua bwa a na un ma tariia, ma ni kawawaea te raraa.\n\n15 Ao e koro bukina bwa ngke a ikotaki aia taanga ni buaka Reimwanaite n te aba are Anteonam, nooria, a tauraoi aia taanga ni buaka Nibwaite ni kaitibo ma ngaia n te aba are Ietion.\n\n16 Ngkai, aia mataniwi Nibwaite, ke te aomata are e a tia n rineaki bwa mataniwia mataniwi i aoia Nibwaite—ngkai mataniwia mataniwi e kairia aia taanga ni buaka Nibwaite ni kabane—ao arana bon Moronaai;\n\n17 Ao Moronaai e taua aron te kairiri ma tautaekan aia bubuaka. Ao bon ti uabwi ma nimaua ana ririki ngke e rineaki bwa mataniwia mataniwi i aon aia taanga ni buaka Nibwaite.\n\n18 Ao e koro bukina bwa a kaitibo ma Reimwanaite n tian te aba are Ietion, ao ana botanaomata a bon katokai aia bwai ni buaka aika kabaang, ma kabaang aika a uarereke, ma aekan bwaai ni buaka nako.\n\n19 Ao ngke aia taanga ni buaka Reimwanaite a noora te botanaomata are Nibwaai, ke Moronaai, bwa e a tia ni katauraoia ana botanaomata ma otangan bwabwaia ma otangan baia, eng, ma otanga ibukin atuuia, ao a kunnikaiaki naba ni kunnikai aika a matenten.\n\n20 Ngkai ana taanga ni buaka Teraemena a bon aki tauraoi ma aekan bwaai aikai; bwa ti iai irouia aia kabaang, ma kabaang aika a uarereke, ma aia kai ni katebe ma aia kanoa ni katebe, aia atibu ma aia bana; ao a bon aki kunnikainia, ma ti iai te kun ni man are a toka iaon koreaia; eng, a bane n aki kunnikainia, ma ti Tioramwaite ma Amwarakaite;\n\n21 Ma a bon aki katokai bwaai ni buaka aika otanga ni bwabwaia, ke ootanga—ngaia are e a bon rang korakora maakaia aia taanga ni buaka Nibwaite ibukin aia bwai ni buaka, e ngae ngke e bon korakora riki mwaitia nakoia Nibwaite.\n\n22 Nooria, ngkai e koro bukina bwa a bon rawa n roko ni kaaitaraia Nibwaite n tian te aba are Ietion; ngaia are a kitana te aba are Anteonam nako nanon te rereua, n raroa ma atuun te karanga are Tiran, bwa aonga n roko nakon te aba are Maentaai man taua te aba; bwa a taku n aia kantaninga bwa ana taanga ni buaka Moronaai a bon aki ataia bwa a nako n te tabo raa.\n\n23 Ma e koro bukina bwa, n te tai naba are a nako nanon te rereua ao Moronaai e kanakoia ana taan kareke rongorongo nako nanon te rereua bwa a na taratara aia taanga n tautia; ao Moronaai, kioina bwa e ataa naba ana taeka ni burabeti Aramwa, e kanakoia tabeman mwaane nakoina, bwa a na tangiria bwa e na titirakina te Uea bwa a na riai aia taanga ni buaka Nibwaite ni mwananga ni buaka ni kaaitaraia Reimwanaite ke a na aki.\n\n24 Ao e koro bukina bwa ana taeka te Uea e roko nakon Aramwa, ao Aramwa e kaongoia ana tia uaa rongorongo Moronaai, bwa aia taanga ni buaka Reimwanaite a mwaamwananga ni katobibia nanon te rereua, bwa aonga n roko n te aba are Maentaai, bwa a na waakina ekinakoaia te botanaomata aio ake a aki rang korakora. Ao taan uaa rongorongo aikai a nako ma ni karokoa te rongorongo iroun Moronaai.\n\n25 Ngkai Moronaai, e katuka mwakoron ana taanga ni buaka n te aba are Ietion, bwa mwiina mwakoroia Reimwanaite a roko n te aba arei ao a taua te kaawa are bubura, ao e kairia nikiraia kaain te taanga ni buaka ao e mwananga nakon te aba are Maentaai\n\n26 Ao e karekea te anga are ni kabane aomata man mwakoron te aba are teuana a na ikotaki ni buaka ni kaaitaraia Reimwanaite, bwa a na kamanoi aia tabo ma abaia, ma inaomataia ma kainaomatakia; ngaia are a bon tauraoi ni kaitaraa aia tai n roko Reimwanaite.\n\n27 Ao e koro bukina bwa Moronaai e karekea te anga are ana taanga ni buaka a na karabaia n te mwarua are e kaan ma etan te karanga are Tiitan, are e mena i maeaon te karanga are Tiitan n te rereua.\n\n28 Ao Moronaai e katukuia taan kareke rongorongo n taabo aika a mwaiti bwa e aonga n ataia bwa a na roko ningai aia taanga n tautia Reimwanaite.\n\n29 Ao ngkanne, ngkai Moronaai e ataa aia iango Reimwanaite, bwa nanoia te kan tiringia tariia, ke te tautaekaniia bwa a na kairia nakon te tautoronaki bwa aonga ni katea te abanuea bon ibukiia ni kabuta te aba.\n\n30 Ao e bon ataia naba bwa bon ti oin nanoia Nibwaite bwa a na kaawakin abaia, ma inaomataia, ma aia ekaretia, ngaia are e taku i nanona bwa bon tiaki te bure ngkana e kamanoia n te aro ni kamwane; ngaia are, e kunea mai irouia ana taan kareke rongorongo bwa teraa te waaki are a na karaoia Reimwanaite.\n\n31 Ngaia are, e bwenaua ana taanga ni buaka ma ni kairia ake te mwakorona nako nanon te mwarua, ma ni karabaia i mainiku, ao i maiakin te tabuki are Ribwara.\n\n32 Ao ake nikiraia e karabaia n te mwarua are i maeao, ni maeaon te karanga are Tiitan, ao inano n tian te aba are Maentaai.\n\n33 Ao ngaia are ngke e a tia ni katikuia ana taanga ni buaka n aron are e tangiria, e a bon tauraoi ni kaaitaraia.\n\n34 Ao e koro bukina bwa a waerake Reimwanaite i meangin te tabuki, are a karabaki iai mwakoron ana taanga ni buaka Moronaai.\n\n35 Ao ngke Reimwanaite a tia ni kitana te tabuki are Ribwara, man roko n te mwarua, man rinanon te karanga are Tiitan, te taanga ni buaka are a karabaia i maiakin te tabuki, are a kairaki iroun te mwaane ae arana Riaai, e kairia ana taanga ni buaka ma ni katobibia Reimwanaite ibukiia mai mainiku.\n\n36 Ao e koro bukina bwa Reimwanaite ngke a nooria Nibwaite bwa a roko i aoia ma ibuki, a rairaki man un ma ana taanga Riaai.\n\n37 Ao te mwakuri ni kamamate e mena n itera aika uoua, ma e bon korakora riki n aia itera Reimwanaite, bwa rabwataia are e aki karabaki a bon teretere raoi nakon aia oro Nibwaite n aia kabaang ma aia kabaang aika a uarereke, are e karekea te mate ni katoa tai ae a oro iai.\n\n38 Ao n te itera are teuana, ao e bwaka temanna ngkai ao e manga bwaka temanna te mwaane i mwina mai i buakoia Nibwaite, a bwaka n te kabaang ao waawanakon raraaia, ma a bon otangaaki bwain rabwataia ake a kakawaki riki, ke bwain rabwataia ake a kakawaki riki a bon otangaaki man aia oro Reimwanaite, n otangan bwabwaia, ao otangan baia, ao otangan atuia; ao ai ngaia are Nibwaite a waakina te mwakuri ni kamamate i buakoia Reimwanaite\n\n39 Ao e koro bukina bwa a maaku Reimwanaite, ibukin te urubwai are e korakora i buakoia, n te aro are a biri nako nakon te karanga are Tiitan.\n\n40 Ao a bon kakioaki irouia Riaai ma ana aomata; ao a bon kakioaki iroun Riaai nakon ranin Tiitan, ao a rinanon ranin Tiitan. Ao Riaai e katikuia ana taanga ni buaka i etan te karanga are Tiitan bwa aonga n aki rinanona.\n\n41 Ao e koro bukina bwa Moronaai ma ana taanga ni buaka a kaitibo ma Reimwanaite n te mwarua, n iteran te karanga are Tiitan, ma ni bwaka i aoia n tiringia.\n\n42 Ao a biri nako Reimwanaite mai irouia, nakon te aba are Maentaai; ao a manga kaitibo naba ma ana taanga ni buaka Moronaai.\n\n43 Ao n te tai aei ao a bon kakorakoraia n un Reimwanaite; eng, ao ai bon tiba te tai ae a nooraki iai Reimwanaite bwa e rianako korakoraia ma ninikoriaia n un, tiaki ti aei ma bon mai moana.\n\n44 Ao a bon kaungaaki irouia Tioramwaite ma Amwarakaite, are bon mataniwia aia mataniwi ma aia taan kairiri, ao iroun Teraemena, are bon mataniwia aia mataniwi, ke mataniwia aia tia kairiri ke aia tia babaire; eng, ao a bon un n ai aroia raakon, ao a mwaiti Nibwaite ake a mate i aan baia, eng, bwa a bon katabwenai ootangan atuuia ao a kabwangabwangai ootangan bwabwaia, ao a kakibanakoi baaia; ao ikai are Reimwanaite a bon oro ma uniia ae kakamaaku.\n\n45 Ma e ngae n anne, ao Nibwaite a bon kaungaaki ibukin ae raoiroi riki, bwa aki buaka ibukin te kan uea ke te mwaaka ma a bon buaka ibukin mwengaia ma inaomataia, ma buuia ma natia, ma aia bwai ni kabane, eng, ibukin waakin aia taromauri ao aia ekaretia.\n\n46 Ao a bon karaoa are a namakinna bwa tabeia nakon Atuaia; bwa e a tia n taku te Uea nakoia, ao nakoia naba aia bakatibu, bwa: ngkana kam aki kuneaki ni bure n te moan tai, ao te kauoua naba, ao kam na bon aki kona n tiringaki i aan baia ami kairiribai.\n\n47 Ao riki, e a tia n taku te Uea bwa: Kam na kamanoia ami utu, e ngae ngke e na waanako te raraa iai. Ngaia are ibukin aei ao a bon un iai Nibwaite ma Reimwanaite, bwa a na kamanoia i bon irouia ao aia utu, ma aia tabo, ma abaia, ma inaomataia, ma aia aro.\n\n48 Ao e koro bukina bwa ana aomata Moronaai ngke a noora kakamaakuia ma uniia Reimwanaite, ao a bon moanna ni kerikaaki ma ni biri nako mai irouia. Ao Moronaai, e noora nanoia, ngaia are e a waaki rake ma ni kaungai nanoia man ana iango aikai—eng, iangoan abaia, ma inaomataia, eng, kainaomatakia man te tautoronaki.\n\n49 Ao e koro bukina bwa a rairakia Reimwanaite, man takarua n teuana te bwanaa nakon aia Uea ae Atuaia, ibukin inaomataia ma kainaomatakia man te tautoronaki.\n\n50 Ao a waaki n teirake ni kaaitaraia Reimwanaite ma te korakora; n te aoa naba are a tang nakon te Uea ibukin inaomataia, ao a biri nako Reimwanaite mai mataia; ao a birinako nakon ranin Tiitan.\n\n51 Ngkai a bon mwaiti riki Reimwanaite, eng, bon uoua okiokin mwaitia Nibwaite; ma e ngae n anne, ao a bon kakioaki n te aro are a bon ikotaki n ti teuana te rabwata n te mwarua, i etan te karanga are Tiitan.\n\n52 Ngaia are ana taanga ni buaka Moronaai e otabwaninia, eng, n iteran te karaanga ake uoua, bwa nooria, a mena ana aomata Riaai i mainiku.\n\n53 Ngaia are ngke e nooriia ana aomata Riaai Teraemena bwa a mena i mainikun te karanga are Tiitan, ao ana taanga ni buaka Moronaai a mena i maeaon te karanga are Tiitan, ao bwa a otabwaniniaki irouia Nibwaite, a bon rotaki n te maaku.\n\n54 Ngkai Moronaai, ngke e noora maakuia, e tuangiia ana aomata bwa a na katoka kawawaean raraaia.\n\n", "alma 44": "[center][font_size=26]Mwakoro 44[/font_size][/center]\n\n[i]Moronaai e tuangiia Reimwanaite bwa a na karaoa te berita ae tabu ibukin reken te rau ke a na tiringaki—Teraemena e totokoa te iango arei, ao e a manga waaki te buaka—Ana taanga ni buaka Moronaai e konaia Reimwanaite. Uakaan ma 74–73 I.K.[/i]\n\n1 Ao e koro bukina bwa a bon toki ao a kararoaia teutana. Ao e taku Moronaai nakon Taraemena: Nooria, Taraemena, bwa ti aki tangiria n riki bwa aomata aika a kawawaea nako te raraa. Ko ataia bwa kam mena i nanon baira, ma tiaki nanora bwa ti kan tiringingkami.\n\n2 Nooria, ti aki roko ni buaka ni kaaitaraingkami bwa ti na kawawaea raraami ibukin te kan tautaeka; ao ti aki naba tangiria bwa ti na kaira temanna mai i buakomi nakon te amo n tautoronaki. Ma aio bukina are kam a kaaitaraia iai; eng, ao kam un iroura ibukin ara aro.\n\n3 Ma ngkai, kam nooria bwa e mena iroura te Uea; ao kam nooria bwa te Uea e a tia n anga ngkami nako nanon baira. Ao ngkanne I tangiria bwa ko na ataia bwa e karaoaki aio nakoira ibukin ara aro ma ara onimaki iroun Kristo. Ao ngkanne bwa kam aki kona n tiringa ara onimaki aio.\n\n4 Ngkai kam nooria bwa aio raoi ana onimaki ni koaua te Atua; eng, kam nooria bwa te Atua e na boutokaira, ma ni kawakinira, man aki kamaunaira, ngkana ti kakaonimaki nakoina, ao nakon ara onimaki, ma ara aro; ao e na bon aki kona ni kariaia te Uea bwa ti na tiringaki ma ti ngkana ti bwaka n riaoan te tua ma ni kaakea ara onimaki.\n\n5 Ao ngkai, Taraemena, I tuangko, n aran te Atua are te kabanea ni mwaaka, are e a tia ni kakorakorai baira are e a tia iai n reke korakorara i aomi, man ara onimaki, man ara aro, ao man waakin ara taromauri, ao man ara ekaretia, ao man te boutokaa ae tabu are ti anganiia buura ma natira, man te inaomata are ti a kabaeaki iai ma ara tabo ao abara; eng, ao man kawakinan ana taeka te Atua ae tabu, are ti a kareke iai kukureira ni kabane; ao ma ni bwaai ni kabane ake a kakawaki iroura—\n\n6 Eng, ao tiaki ti aio; I a tuangko ibukin tangiran te maiu iroura, bwa kam na anganiira ami bwai ni buaka ao ti na aki ukora raraami, ma ti na anganingkami maiumi, ngkana kam toua kawaimi man aki manga buaka ni kaaitaraira riki.\n\n7 Ao ngkai, ngkana kam aki karaoa aio, nooria, kam mena ngkai i nanon baira, ao N na tuangiia au aomata bwa a na bwaka iaomi ma ni kaikoaki rabwatami bwa kam aonga ni mate, bwa kam aonga ni kamaunaki; ao ngkanne ti na nooria bwa antai riki ae korakora i aoia te botanaomata aio; eng, ti na nooria bwa antai ae e na kairaki nakon te tautoronaki.\n\n8 Ao ngkai e koro bukina bwa ngke Taraemena e ongo taeka aikai e roko man anga ana kabaang ma ana kabaang ae uarereke, ma ana kai ni katebe nako nanon bain Moronaai, man taku nakoina: Nooria, aikai ara bwai ni buaka; ti na anganingkami, ma ti aki kariaia bwa ti na karaoa te tuea ma ngkami, bwa ti bon ataia bwa ti na urua, ao natira naba; ma anai ara bwai ni buaka, ao kariaia bwa ti na nakon te rereua; bwa mwiina ti na tauii ara kabaang ao ti na mate ke ti tokanikai.\n\n9 Nooria, tiaki ngaira kaain ami onimaki; ao ti bon aki kakoaua bwa te Atua e anga ngaira nako nanon baimi; ma ti kakoaua bwa ami anga ni kamwane ae kamanoingkami man ara kabaang. Nooria, kam a kamanoaki man ami ootanga ni bwabwa ma ami ootanga ni buaka.\n\n10 Ao ngkanne ngke Taraemena e toki ana kakarabakau, ao Moronaai e kaoka te kabaang ma bwaai ni buaka, ake e a tia ni butimwaei, nakon Taraemena, ma ni kangai: Nooria, ti na katoka te buaka n tokina.\n\n11 Ngkai I aki kona n uring taeka ake I taekin, ngaia ae ngkai e maiu te Uea, kam na bon aki kona n nako ma ti ngkana kam tuea i mwaain nakomi bwa kam na aki manga okirira ni manga kaaitaraira bwa ti na buaka. Ao ngkanne ngkai kam a mena i nanon baira ti na kabwaroa raraami iaon tano, ke kam na ira nanon are I a tia n uotia rake nakoim.\n\n12 Ao ngkai ngke Moronaai e a tia n taekin taeka aikai, e taua ana kabaang Taraemena, ao e un iroun Moronaai, ao e biri rake bwa e na tiringa Moronaai; ma ngke e tabekarake ana kabaang, nooria, temanna ana tautia Moronaai e oroia nako aon tano ao e uruaki man kain tauana; ao e orea naba Taraemena ao e reke kunin atuuna ao e bwaka nako aontano. Ao Taraemena e butaki nako mai mataia n nako buakoia ana tautia.\n\n13 Ao e koro bukina bwa te tautia are e tei ikekei, are e korea kunin atuun Taraemena, e ana kunin te atu arei man irana mai aontano, ao e katekea i tabon ana kabaang, ma ni katangainaa nakoia, man kangai nakoia n te bwanaa ae korakora:\n\n14 N aiaron te kun n atu aei ae bwaka nako aontano, are bon kunin atuun ami mataniwi, ao kam na bwaka naba nako aontano ti ngkana kam anganiira ami bwai ni buaka ma ni kitanira ma te berita ae tabu ibukin te rau.\n\n15 Ngkai a bon mwaiti, ake ngke a ongo taeka akekei man noora kunin te atu are iaon te kabaang, ao a bon rotaki n te maaku; ao a mwaiti ake a roko ma ni karenakoi aia bwai ni buaka i waen Moronaai, ma ni karaoa te berita ae tabu ibukin te rau. Ao ni kabane ake a karaoa te berita ae tabu a bon kariaiakaki bwa a na nako nakon te rereua.\n\n16 Ngkai e koro bukina bwa Taraemena e bon rianako unna, ao e kakiriwea nanoia nikiraia ana tautia bwa a na un, bwa a na kakorakora riki uniia ni kaaitaraia Nibwaite.\n\n17 Ao ngkai Moronaai e bon un, ibukin matoatoan nanoia Reimwanaite; ngaia are e tuangiia ana botanaomata bwa ana bwaka i aoia man tiringia. Ao e koro bukina bwa a waaki n tiringia; eng, ao a un ma aia kabaang Reimwanaite ma korakoraia.\n\n18 Ma nooria, a bon teretere raoi rabwataia ake aki karabaki ma atuuia ake aki karabaki nakon kakangin aia kabaang Nibwaite; eng, nooria a bon ewaraki man oreaki, eng, ma ni waekoa ni bwaka n aia kabaang Nibwaite; ao a bon kamaunaki, n aron are e taetae ni burabeti iai ana tautia Moronaai.\n\n19 Ngkai Taraemena, ngke e nooria bwa a bon kan bane n tiringaki, e kakorakora n tang nakon Moronaai, ma ni berita bwa e na karaoa te berita ae tabu ma ana aomata naba, ngkana a kamauraki maiuia nikiraia, bwa a na aki manga teirake ni buaka ni kaaitaraia riki.\n\n20 Ao e koro bukina bwa Moronaai e karekea te anga bwa e na toki te mwakuri ni kamamate i buakoia aomata. Ao e anai bwaai ni buaka mai irouia Reimwanaite; ao i mwin are a tia ni karaoa te berita ae tabu mangaia ibukin te rau ao a kariaiakaki bwa a na nako nakon te rereua.\n\n21 Ao ngkanne mwaitia aia mate a bon aki warekaki ibukin korakoran mwaitia; eng, e bon rang korakora mwaitia aia mate, Nibwaite ao Reimwanaite.\n\n22 Ao e koro bukina bwa a bon kare nako aia mate nakon nanon ranin Tiran, ao a buti nako man taunaki i kabin marawa.\n\n23 Ao aia taanga ni buaka Nibwaite, ke Moronaai, a oki man okira mwengaia ma abaia.\n\n24 Ao ikai are e a toki iai aia katebwi ma waniua n ririki n tautaeka i aoia ana botanaomata Nibwaai taan moti. Ao ikai are e a toki iai ana rongorongo Aramwa, are e koreaki iaon ana bwaatua Nibwaai.\n\n", "alma 45": "Rongorongoia ana botanaomata Nibwaai, ma aia bubuaka ma aia kaiangatoa, n ana bong ni maiu Ereman, n aron ana rongorongo Ereman, are e kawakinna ni bongin maiuna.\n\nKanoana mwakoro 45 ni karokoa 62.\n\n[center][font_size=26]Mwakoro 45[/font_size][/center]\n\n[i]Ereman e kakoauai ana taeka Aramwa—Aramwa e taetae ni burabetiia kamaunakia Nibwaite—E kakabwaia ao e kamaraia te aba—Tao e a uotaki rake Aramwa iroun te tamnei, aiaron Mote—E a riki rake te kaiangatoa i nanon te Ekaretia. Uakaan ma 73 I.K.[/i]\n\n1 Nooria, ngkanne e a koro bukina bwa ana botanaomata Nibwaai a bon rianako kukureia, ibukina bwa te Uea e kainaomataia mai nanon baia aia kairiribai; ngaia are anga aia kaitau nakon te Uea ae Atuaia; eng, ao a bon kakorakoraia n aki mamatam man tataro, ao a bon taromauria te Atua ma te kimwareirei ae bati.\n\n2 Ao e koro bukina bwa n aia katebwi ma ruaiwa n ririki n tautaeka taan moti i aoia ana botanaomata Nibwaai, ao Aramwa e roko nakon natina are Ereman man taku nakoina: Ko kakoauai taeka ake I taekin nakoim ni kaineti ma taian rongorongo ake a tia ni kawakinaki?\n\n3 Ao e taku Ereman nakoina: Eng, I kakoauai.\n\n4 Ao e taku Aramwa riki: Ko kakoaua Iesu Kristo are e na roko?\n\n5 Ao e taku: Eng, I kakoauai taeka ni kabane ake ko a tia n taekin.\n\n6 Ao Aramwa e taku nakoina riki: Ko kona ni kaawakin au tua?\n\n7 Ao e taku: Eng, N na kaawakin am tua ma nanou ni kabane.\n\n8 Ao ngkanne e taku Aramwa nakoina: Ko na kakabwaiaki; ao te Uea e na kanakoraoa arom n te aba aei.\n\n9 Ma nooria, iai te bwai ae I kan taetae ni burabetiia nakoim; ma te bwai ae I taetae ni burabetiia ko na bon aki kaotia; eng, te bwai are N na taetae ni burabetiia e na bon aki kaotaki, ni karokoa ae koro bukin te taeka ni burabeti; ngaia are koroi taeka ake N na taekin.\n\n10 Ao aikai taeka: Nooria, I nooria bwa te botanaomata ae aomata aikai, ake Nibwaite, n aron tamnein te kaotioti are irou, abubua te ririki mai i mwin te tai are Iesu Kristo e na kaoti nakoia, ao a na bon kerikaaki n aia aki onimaki.\n\n11 Eng, ao ngkanne a na noori bubuaka ma aoraki n aekaia nako, eng, te rongo ma kawawaean te raraa; ni karokoa ae ana aomata Nibwaai a na mauna mataia—\n\n12 Eng, ao e riki aio ibukina bwa a na kerikaaki n aia aki onimaki ma ni karaoi mwakuri n roo, ma aaro ni kaibwabwaru; eng, I taku nakoim, bwa kioina ngkai a bure ni kaitaraa te oota ae korakora ma te rabakau, eng, ao I taku nakoim bwa man te bong arei, ao te kaaua n rooro e na bon aki mauna nako i mwaain rokon te buakaka ae korakora aei.\n\n13 Ao ngkana e roko te bong are e korakora arei, nooria, ao e a kan roko te tai are aomata ngkai, ke are kanoaia ake a warekaki i buakoia ana aomata Nibwaai, a na bon aki manga oki ni warekaki i buakoia ana aomata Nibwaai.\n\n14 Ma ane e tiku n nikirana, man aki kamaiuaki n te bong are e korakora ma ni kakamaku arei, e na bon warekaki i buakoia Reimwanaite, ao e na riki n aekaia, ma ti tabemwaang ake a na aranaki bwa ana reirei te Uea; ao aikai ake a na ukoukoraki irouia Reimwanaite n uaa a mauna nako. Ao ibukin te buakaka ao e na koro bukin te taeka ni burabeti aio.\n\n15 Ao e koro bukina bwa i mwin are Aramwa e tia n taekin bwaai aikai nakon Ereman, e kakabwaia, ma natina mwaane ake tabemwaang; ao e kakabwaia naba te aba ibukin te raoiroi.\n\n16 Ao e taku: E taku te Uea ae te Atua—E na maraia te aba, eng, te aba aio, nakoia aba nako, ma botanaomata, ma neewe, ma aomata nako, ake a karaoa ae buakaka, ngkana e a koro buakakaia; ao e na koro bukina n aron are I taekinna; bwa aio ana kamaraia ao ana kakabwaia te Atua iaon te aba, bwa te Uea e bon aki kona n taraa te bure ma ni kariaia karaoana naba teutana.\n\n17 Ao ngkai, ngke e a tia Aramwa n taekin taeka aikai e kakabwaia te ekaretia, eng, ni kabane ake a na teimatoa i nanon te onimaki man te tai arei.\n\n18 Ao ngke e a tia ni karaoa aio Aramwa e otinako man te aba are Taraemera, man taraa n ae e na nako nakon te aba are Mereki. Ao e koro bukina bwa akea riki rongorongona are e ataaki; ao e aki ataaki matena ke tao aron taunana.\n\n19 Nooria, ti aio ae ti ataia, bwa bon te aomata ae e raoiroi; ao e a buti te rongorongo ni kabuta te ekaretia bwa e uotaki rake nako karawa iroun te tamnei, ke e taunaki ni bain te Uea, n aron Mote. Ma nooria, e taekinaki ni koroboki aika tabu bwa te Uea i bon irouna e anaa Mote nakoina; ao ti katautaua bwa e bon butimwaea naba Aramwa n te tamnei, nakoina; ngaia are, ibukin aei ao bon akea te bwai ae ti ataia ni kaineti ma matena ao taunakina.\n\n20 Ao ngkai e koro bukina bwa ni moan waakinan aia katebwi ma ruaiwa n ririki n tautaeka taan moti i aoia ana botanaomata Nibwaai, ao Ereman e waaki i buakoia aomata n tataekina te taeka nakoia.\n\n21 Bwa nooria, ibukin aia bubuaka ma Reimwanaite ma aaro ni kaiangatoa ma aaro ni kamangaongao aika a uarereke i buakoia aomata, ao e bon riai bwa ana taeka te Atua e na bon taekinaki i buakoia, eng, ao bwa e na karaoaki te tua ni kabuta te ekaretia.\n\n22 Ngaia are, Ereman ma tarina a waaki ni katea te ekaretia riki ni kabuta te aba, eng, n taian kaawa nako ake a bwainaki irouia ana aomata Nibwaai. Ao e koro bukina bwa a bon rineia ibonga ma tia reirei ni kabuta te aba, ni kabuta te ekaretia.\n\n23 Ao e koro bukina bwa i mwin are a tia Ereman ma tarina n rineia ibonga ma taan reirei n te ekaretia ao e a riki rake te kaiangatoa i buakoia, ao a rawa n ongo n aia taeka Ereman ma tarina;\n\n24 Ma a rikirake ni kamoamoa, man tabekaki rake inanoia, ibukin rianakon kaubwaia; ngaia are a kaubwai n oin aia taratara, man rawa n ongo nakon aia taeka, bwa a na kaeta nakonakoia i matan te Atua.\n\n", "alma 46": "[center][font_size=26]Mwakoro 46[/font_size][/center]\n\n[i]Amarakaai e karaoa ana anga ni kamwane bwa e aonga n riki n uea—Moronaai e tabeka rake te buraeki n inaomata—E kaungaia aomata bwa a na kawakina aia aro—Taan onimaki ni koaua a aranaki bwa Kiritian—Nikiraia ana kariki Iotebwa a na kawakinaki—Amarakaai ma tabemwaang taan kan biri nako a nakon te aba are Nibwaai—Naake a rawa ni boutokaa te aro n inaomata a tiringaki. Uakaan ma 73–72 I.K.[/i]\n\n1 Ao e koro bukina bwa te mwaiti ake a rawa n ongo n ana taeka Ereman ma tarina a ikotaki ni kaaitaraia tariia.\n\n2 Ao nooria, a bon rianako uniia, n te aro ae korakora nanoia ni kan tiringia.\n\n3 Ngkai aia mataniwi naake a korakora uniia ni kaaitaraia tariia bon te aomata ae abwaabwaki ma ni korakora; ao arana bon Amarakaai.\n\n4 Ao Amarakaai e bon tangiria ni kan riki n uea; ao naake a korakora uniia a bon tangiria bwa e na riki naba bwa te uea; ao a bon mwaiti riki taan moti mai nanon te aba, ao a ukoukora te kan tautaeka.\n\n5 Ao a bon kairaki nako n ana waaki ni mwaamwana te aba Amarakaai, are ngkana a boutokaaia ma ni karikiia bwa aia uea ao e na karikiia bwa taan tautaeka i aoia aomata.\n\n6 Ngaia are a kairaki nako iroun Amarakaai nakon te kaiangatoa, n aki kan tabe ma ana kabwarabwara Ereman ma tarina, eng, n aki kan tabe ma korakoran tabeia n te ekaretia, bwa bon ibonga aika rietata ngaia n te ekaretia.\n\n7 Ao a mwaiti kaain te ekaretia ake a kakoaua ana taeka ni mwaamwana te aba Amarakaai, ngaia are a kitana naba te ekaretia; ngaia are aia waaki ana aomata Nibwaai a karuarua ma ni kakamaku, n aki kan tabe ma korakoran tokanikaia i aoia Reimwanaite, ao e korakora te kukurei are a karekea ibukin kainaomatakia ni bain te Uea.\n\n8 Ao ikai are ti a noora iai waekoaia natia aomata ni mwaninga taekan te Uea ae Atuaia, eng, waekoaia ni karaoa te bure, ao ni kairaki nako iroun te teuare e buakaka.\n\n9 Eng, ao ti noora naba korakoran te buakaka are te mwaane temanna ae e korakora n te buakaka e kona ni karekea angana bwa e na riki i buakoia natia aomata.\n\n10 Eng, ti nooria bwa Amarakaai, ibukina bwa te aomata ae bwati ni kamwane ao te aomata ae bati ana taeka ni mwaamwana te aba, ao e kaira nako nanoia aika a mwaiti bwa a na karaoa ae buakaka; eng, bwa a na kamauna ana ekaretia te Atua, ma ni kamauna aan te inaomata are e a tia n anganiia te Atua, ke te kakabwaia are e karokoa te Atua iaon te aba ibukin te raoiroi.\n\n11 Ao ngkai e koro bukina bwa ngke Moronaai, are mataniwia taan kairiri n aia taanga ni buaka Nibwaite, e ongo aron kaiangatoa aikai, ao e bon un iroun Amarakaai.\n\n12 Ao e koro bukina bwa e raeua ana kabaraaki; man anaa mwakorona, ma ni korea iaona—Kauringan Atuara, ara aro, ma inaomatara, ma ara rau, buura, ma natira—ao e kabaea i tabon te kai.\n\n13 Ao e kabaea otangan atuuna, ma otangan bwabwana, ma ana ootanga, ma ni kabaea ana kunnikain ni buaka iaon koreana; ao e ana te kai, are iai itabona kunnikaina are e raeuaia, (ao e aranna bwa te buraeki n inaomata) ao e bobaraaki nako aontano man tataro ma korakorana nakon Atuana bwa e na mena i aoia tarina kakabwaian te inaomata, ngkana arona bwa iai Kiritian tabemwaang ake a na tiku ni bwaina te aba—\n\n14 Bwa ngaia are taan onimaki ni koaua iroun Kristo, ake kaain ana ekaretia te Atua, a weteaki n te ara aei irouia ake tiaki kaain te ekaretia.\n\n15 Ao naake kaain te ekaretia a bon kakaonimaki; eng, ni kabane taan onimaki iroun Kristo ni koaua a katokaa i aoia, ma te kukurei aran Kristo, ke Kiritian n aron are a weteaki iai, ibukin aia koaua iroun Kristo are e na roko.\n\n16 Ao ngaia are, n te tai aei, ao Moronaai e tataro bwa aia waaki Kiritian, ma inaomatan te aba e na mwannanoaki.\n\n17 Ao e koro bukina bwa ngke e a tia ni babane nanona nakon te Atua, e araniia aaba ni kabane ake i maiakin te aba are Kamaroa, eng, ao ni kakimototoa, aaba ni kabane, ake i meang ao i maiaki—Te aba ae rine, ao aban te inaomata.\n\n18 Ao e taku: E koaua bwa te Atua e na bon aki kariaia bwa ngaira, ake ti ribaki ibukina bwa ti katokaa aran Kristo iaora, ti na toubekaki inano ma ni kamaunaki, ma ti ngkana ti bon karekea aio nakoira man riaoan te tua iroura.\n\n19 Ao ngke e a tia Moronaai n taekin taeka aikai, e waaki nako i buakoia aomata, ma ni katiotioa tabon ana kunnikai are e raeuaki i karawa, bwa a na bane te koraki n noora te koroboki are e koreaki iaon are e raeuakaki, man takarua n te bwanaa ae baibati, ni kangai:\n\n20 Nooria, ane e na kateimatoa te buraeki aei iaon te aba, ke e waaki n nako mai ni korakoran te Uea, ma ni karaoa te berita ae tabu bwa a na taua inaomataia, ma aia aro, bwa e aonga ni kakabwaiaia te Uea ae te Atua.\n\n21 Ao e koro bukina bwa ngke e a tia Moronaai n taekin taeka aikai, nooria a biri aomata n ikotaki ma aia kunnikai ni buaka ake a katokai iaon koreaia, man raeuai aia kunnikai bwa te kanuring, ke bwa te berita ae tabu, bwa a na aki mwanuokina aia Uea ae Atuaia; ke, n taeka riki tabeua, ngkana a riaon ana tua te Atua, ke ni bwaka n riaoan te tua, ao a maamaa ni katoka i aoia aran Kristo, ao te Uea e na raeuaia n aron are a tia n raeuai aia kunnikai.\n\n22 Ngkai bon aio te berita ae tabu are a karaoi, ao a tewea nako aia kunnikai i waen Moronaai, ni kangai: Ti berita n ae tabu ma Atuara, bwa ti na tiringaki, n aroia tarira ake n te aba nako meang, ngkana ti bwaka n riaoan te tua; eng, e na teweira nako i waeia ara kairiribai, n aron are ti tewenakoi ara kunnikai i waem bwa ana toubekaki i aan waem, ngkana ti bwaka n riaoan te tua.\n\n23 Moronaai e taku nakoia: Nooria, ngaira bon nikiraia ana kariki Iakobwa; eng, ngaira nikiraia ana kariki Iotebwa, are e raeuakaki ana kunnikai nakon mwakorokoro aika a mwaiti irouia tarina; eng, ao ngkai nooria, ti na uringnga bwa ti na kaawakin ana tua te Atua, bwa mwiina a raeuakaki ara kunnikai irouia tarira, ao ti tewenakoaki nakon te karabuti, ke ti kabooaki nako, ke ti tiringaki.\n\n24 Eng, ti na kawakina inaomatara ngkai ngaira nikiraia ana kariki Iotebwa; eng, ti na uringa ana taeka Iakobwa, i mwaain matena, bwa nooria e noora mwakoron ana kunnikai Iotebwa bwa e kawakinaki ao e aki mka. Ao e taku—N aron nikiran ana kunnikai natiu aio ae kawakinaki, ao aiaron naba nikiran ana kariki natiu bwa a na kawakinaki ni bain te Atua, man anaaki i bon irouna, ao are te nikira man ana kariki Iotebwa a na mate, n aron nikiran te kunnikai aei.\n\n25 Ngkai nooria, e nanokawaki nanou n aei; ma e ngae n anne, ao tamneiu iai kukureina iroun natiu, ibukina bwa iai mai buakon ana kariki are a na uotaki nakon te Atua.\n\n26 Ngkai nooria, aio bon ana taetae ni kawai Iakobwa.\n\n27 Ao ngkai antai ae e ataia bwa nikiraia ana kariki Iotebwa, are a na mate n aron ana kunnikai, bon naake a biri nako mai iroura? Eng, ao e na bon ngaira naba ngkana ti aki teimatoa n te onimaki iroun Kristo.\n\n28 Ao ngkai e koro bukina bwa ngke e a tia Moronaai n taekin taeka aikai ao e waaki nako, ao e kananako naba ni mwakoron te aba ni kabane ake iai iai ake a biri nako mai irouia, man ikotiia ni kabane aomata ake iai nanoia ni kan kawakina inaomataia, bwa a na teirake ni kaitaraa Amarakaai ao naake a biri nako mai irouia ake a bon aranaki bwa Amwarakaite.\n\n29 Ao e koro bukina bwa ngke Amarakaai e nooria bwa ana aomata Moronaai e mwaiti riki nakoia Amarakaaite—ao e nooria naba bwa ana aomata a nanououa ni kaineti ma motiraoin te waaki are a tia ni waakinna—ngaia are, ibukin maakan ae e na aki reke are e tangiria, ao e anaia ana aomata ake a kan iria ma ni kitana te aba are Nibwaai.\n\n30 Ngkai Moronaai e taku bwa e aki riai bwa e na manga reke riki korakoraia Reimwanaite; ngaia are e kataua bwa e na katokia ana aomata Amarakaai, ke e na uotia ma ni kaokia, man tiringa Amarakaai; eng, bwa e ataia bwa e na kakiriwei nanoia Reimwanaite bwa a na un ni kaaitaraia; ao e ataia bwa e na karaoa aio Amarakaai bwa e aonga n reke are e tangiria.\n\n31 Ngaia are Moronaai e taku bwa e riai bwa e na kaira ana taanga ni buaka, ake a tia n ikotaki, ma ni katokai aia bwaai ni buaka, ma ni karaoa te berita ae tabu bwa a na kawakina te rau—ao e koro bukina bwa e uota ana taanga ni buaka ma ni mwananga nako ma ana umwanrianna nakon te rereua bwa e na tuka kawaia Amarakaai n te rereua.\n\n32 Ao e koro bukina bwa e karaoa nanon are e tangiria, ma ni mwananga nakon te rereua ma ana aomata tabeman, man rimoaia ana taanga ni buaka Amarakaai.\n\n33 Ao e koro bukina bwa e biri nako Amarakaai ma ana aomata tabeman, ao nikiraia a bon mena i nanon bain Moronaai man uotaki n oki nakon te aba are Taraemera.\n\n34 Ngkai, Moronaai bon te mwaane are e a tia n rineaki iroun mataniwia taan moti ao bwaanaia aomata, ngaia are iai mwaakana n aron nanona ma aia taanga ni buaka Nibwaite, bwa e na katea ma ni kamwakura te kariaiakaki i aoia.\n\n35 Ao e koro bukina bwa Amarakaaite ake a rawa ni karaoa te berita ae tabu ni boutokaa waakin te inaomata, bwa e aonga n teimatoa te tautaeka ae inaomata, e bon tua bwa a na tiringaki; ao bon ti tabeman ake a kaakea te berita ae tabu ibukin te inaomata.\n\n36 Ao e koro bukina naba, bwa e tua bwa te buraeki ibukin te inaomata e na irakeaki iaon taian taua ni kabane ake a mena n aaba nako, ake a bwainaki irouia Nibwaite; ao ikai are Moronaai e unika buraekin te inaomata i buakoia Nibwaite.\n\n37 Ao e a manga reke irouia te rau n te aba; ao ngaia are e teimatoa te rau n te aba ni karokoa are e a kan bane aia katebwi ma ruaiwa n ririki n tautaeka taan moti.\n\n38 Ao Ereman ma ibonga aika rietata a bon kateimatoa waakin te ekaretia, eng, i nanon te maan ae aua te ririki ao e bon reke irouia te rau ao te kimwareirei ae bati i nanon te ekaretia.\n\n39 Ao e koro bukina bwa a mwaiti ake a mate, ma ni matoatoa ni kakoaua bwa e kaboaki tamneia iroun te Uea ae Iesu Kristo; ngaia are a kitana te aonaba aei ma te kimwareirei.\n\n40 Ao bon iai ake a mate n taian aoraki, ake a roroko korakoraia n namwakaina tabeua n te ririki—ma e bon aki mwaiti ae mate ibukin taian aoraki, ibukina bwa a rokoraoi taian aroka ma wakaa ake e a tia te Atua ni katauraoi ibukin katokan te aoraki, are e rereke nakoia aomata man waakin kanoan te bong—\n\n41 Ma a bon mwaiti ake a mate bwa a kara; ao ake a mate i nanon te onimaki iroun Kristo a bon kukurei irouna, n aron are ti bon kantaningaia.\n\n", "alma 47": "[center][font_size=26]Mwakoro 47[/font_size][/center]\n\n[i]Amarakaai e kabongana te aro ni kamwane, te tiritiri, ma te babaire ni kamwane ae karaba bwa e aonga n riki bwa aia uea Reimwanaite—Nibwaite ake a biri nako a bon riao riki buakakaia man unun riki nakoia Reimwanaite. Uakaan ma 72 I.K.[/i]\n\n1 Ngkai ti na okirikaki n ara rongorongo nakon Amarakaai ma naake a biri nako mangaia nakon te rereua; bwa, nooria, e bon kairia ake a nako mangaia, man nakon abaia Nibwaite i buakoia Reimwanaite, ma ni kakiriwea nanoia Reimwanaite bwa a na un ni kaaitaraia ana aomata Nibwaai, n te aro are aia uea Reimwanaite e kanakoa te katanoata ni kabuta abana, i buakoia ana aomata, bwa a na ikoikotiia riki bwa a na manga buaka ni kaaitaraia Nibwaite.\n\n2 Ao e koro bukina bwa ngke e a tia n nako te katanoata i buakoia ao e bon korakora maakuia; eng, a maaku n aki kakukureia te uea, ao a maaku naba n nako ni buaka ni kaaitaraia Nibwaite bwa mwiina ao e bua maiuia. Ao e koro bukina bwa a rawa n nako, ke a mwaiti riki mai i buakoia ake a rawa n ongo n ana tua te uea.\n\n3 Ao e koro bukina bwa e korakora unin te uea ibukin aia aki ongotaeka; ngaia are e angan Amarakaai bwa e na kaira mwakoron ana taanga ni buaka ake a ongo n ana taeka, ao e tuangnga bwa e na waaki nako man tuangiia bwa a na anai aia bwai ni buaka.\n\n4 Ngkai nooria, aio bon te bwai are e tangiria Amarakaai; bwa ngkai bon te aomata ae bwaati ni kamwane ibukin karaoan buakaka ngaia are e karaoa te babaire i nanona bwa e na kabwaka aia uea Reimwanaite.\n\n5 Ao a mena i aan ana kairiri mwakoroia Reimwanaite ake a nano iroun te uea; ao e ukoukora te anga n anai nano nakoia ake a aki ongotaeka; ngaia are e waaki nakon te tabo are Onita, bwa ikai are a bane ni biri nako iai Reimwanaite, bwa a kunea bwa e a roko te taanga ni buaka, ao, a taku inanoia bwa a roko bwa a na tiringia, ngaia are a biri nako Onita, are te tabo are a mena iai bwai ni buaka.\n\n6 Ao a tia n rinea te mwaane temanna bwa e na uea ao e na mataniwi i aoia ma ni kamatoai aia iango ma te babaire ae matoatoa bwa a na aki kairoroaki bwa a na kaaitaraia Nibwaite.\n\n7 Ao e koro bukina bwa a bon ikotiia i marenaia iaon tabon te tabuki are e aranaki bwa Anetebwati, ni katauraoi nakon te buaka.\n\n8 Ngkai bon tiaki nanon Amarakaai bwa e na buakaniia n aron ana tua te uea; ma nooria, bon nanona bwa e tangiria bwa e na tangiraki irouia aia taanga ni buaka Reimwanaite, bwa e aonga ni kairia ma ni kabwaka te uea man ueana man taua te abanuea.\n\n9 Ao nooria, e koro bukina bwa e karekea te anga are ana taanga ni buaka a katei aia umwanrianna n te mwarua are i rarikin te tabuki are Anetebwati.\n\n10 Ao e koro bukina bwa ngke e a bong ao e kanakoia taan uarongorongo nakon te tabuki are Anetebwati, bwa e tangiria bwa te mataniwi are e mena iaon te tabuki, are arana Reaontaai, e na ruo nako naano, bwa e tangiria n taetae mangaia.\n\n11 Ao e koro bukina bwa ngke e reke te rongorongo iroun Reaontaai ao e rawa n ruo rikaaki man te tabuki. Ao e koro bukina bwa Amarakaai e manga kananako riki te kaua tai bwa e tangiria bwa e na ruo. Ao e koro bukina bwa Reaontaai e bon rawa; ao e manga kananako riki te katen tai.\n\n12 Ao e koro bukina bwa ngke Amarakaai e kunea bwa e aki kona ni karuoa Reaontaai mai taubukin te tabuki, ao e waerakea te tabuki, ma ni kaniia ana tabo n tautia Reaontaai; ao e a manga kananako riki te kaaua tai ana rongorongo nakon Reaontaai, n tangiria bwa e na ruo, ao bwa e na kairiia ana tautia mangaia.\n\n13 Ao e koro bukina bwa ngke e a tia n ruo Reaontaai ma ana tautia nakon Amarakaai, ao Amarakaai e tangiria bwa e na ruo ma ana taanga ni buaka n te tairiki, man otabwaninia aomata ake a mena n te tabo arei ake e a tia te uea n anga te kariaia bwa e na kairia, ao bwa e na anga ngaia nako nanon bain Reaontaai, ngkana e kona ni karaoia (Amarakaai) bwa te kauoman n tia kairiri iaon te taanga ni buaka ae bwanin.\n\n14 Ao e koro bukina bwa Reaontaai e ruo ma ana aomata man otabwaninia ana aomata Amarakaai, n te aro are i mwaain utiia n te ngaina ao a bon otabwaniniaki n ana taanga Reaontaai.\n\n15 Ao e koro bukina bwa ngke a nooria bwa a bon otabwaniniaki, ao a bubuti nakon Amarakaai bwa e na bon kariaia bwa a na ikotaki ma tariia, bwa aonga n aki tiringaki. Ao bon aio are e bon tangiria Amarakaai.\n\n16 Ao e koro bukina bwa e anganako ana aomata, ni kaitaraa are e tua te uea. Ao bon aio are e tangiria Amarakaai, bwa e aonga ni kakoroa bukin ana babaire ibukin kabwakakin te uea.\n\n17 Ao ngkanne bon te katei irouia Reimwanaite, bwa ngkana e mate mataniwia aia mataniwi, bwa a na manga rinea te kauoman ni mataniwi bwa mataniwia aia mataniwi.\n\n18 Ao e koro bukina bwa Amarakaai e karekea te anga are temanna mai i buakoia ana toro e na angaanga te bwai ni kamamate teutana i mwiin teutana nakon Reaontaai n uaa ae e mate.\n\n19 Ngkai, ngke e a mate Reaontaai, ao Reimwanaite a bon rinea Amarakaai bwa aia mataniwi ao mataniwia aia mataniwi.\n\n20 Ao e koro bukina bwa Amarakaai e mwananga ma ana taanga ni buaka (bwa e a tia ni karekea are e tangiria) nakon te aba are Nibwaai, nakon te kaawa are Nibwaai, are bon te kaawa n tua ae bubura.\n\n21 Ao e roko te uea ma ana tautia bwa e na kaitibo mangaia, bwa e taku i nanona bwa Amarakaai e a tia ni kakoroa bukin te bwai are e tua nakoina, ao bwa Amarakaai e a tia n ikota te taanga ni buaka ae moan te korakora bwa a na kaaitaraia Nibwaite n te buaka.\n\n22 Ma nooria, ngke e roko te uea bwa e na kaitibo mangaia ao Amarakaai e karekea te anga are ana toro a na mwananga ni kaitibo ma te uea. Ao a nako ma ni bobaraaki i matan te uea, bwa aongkoa a na karinea ibukin kakannatona.\n\n23 Ao e koro bukina bwa te uea e arora baina bwa e na kateirakeia, n aron aia katei Reimwanaite, bwa kanikinaean te rau, are bon te katei are a anaia mai irouia Nibwaite.\n\n24 Ao e koro bukina bwa ngke e kateirakea are te moan aomata mai aontano, nooria e bon ewara buroon te uea; ao e bwaka nako aontano.\n\n25 Ngkai ana toro te uea a bon biri nako; ao ana toro Amarakaai a tang, ni kangai:\n\n26 Nooria, ana toro te uea a bon ewara buroona, ao e a tia ni bwaka ao a bon biri nako; nooria, nako mai ao nooria.\n\n27 Ao e koro bukina bwa Amarakaai e tua bwa ana taanga ni buaka a na mwananga man noora te bwai are e riki nakon te uea; ao ngke a roko n te tabo arei, ma ni kunea bwa te uea e wene i buakon raraana, Amarakaai e bakan korakora unna, ao e taku: Ane e tangira te uea, ao e na mwananga nako ma ni kakioia ana toro bwa aonga n tiringaki.\n\n28 Ao e koro bukina bwa ni kabane ake a tangira te uea, ngke a ongo taeka aikai, a roko ao a kakioia ana toro te uea.\n\n29 Ngkai ana toro te uea ngke a noora te taanga ni buaka ae kakioia, a bon maaku riki, ao a biri nakon te rereua, man roko nakon te aba are Taraemera man ikotaki ma ana aomata Amon.\n\n30 Ao te taanga ni buaka are e kakioia e oki rikaaki, i mwin kakioakia ae e aki koro bukina, ao ngaia are Amarakaai, man ana anga ni kewe, ao e a tangiraki irouia aomata.\n\n31 Ao e koro bukina bwa n te bong are i mwina ao e roko n te kaawa are Nibwaai ma ana taanga ni buaka, man taua te kaawa.\n\n32 Ao ngkai e koro bukina bwa te uea n aine, ngke e ongo bwa e a tia n tiringaki te uea—bwa Amarakaai e kanakoia taan uaa rongorongo bwa a na tuanga te uea n aine bwa e a tia n tiringaki te uea irouia ana toro, ao e a tia ni kakioia ma ana taanga ni buaka, ma e matebuaka kakioakia, ao a bon tia ni biri nako—\n\n33 Ngaia are, ngke e karekea ana rongorongo aei te uea n aine e bon kananako nakon Amarakaai, bwa e na kamaiuia kaain te kaawa are bubura; ao e tangiria naba bwa e na kawaria; ao e tangiria bwa e na kairia taan kakoaua mangaia ni kaineti ma maten te uea.\n\n34 Ao e koro bukina bwa Amarakaai e uota te toro are e tiringa te uea, ao naake raona ni kabane, man nakon te uea n aine, nakon te tabo are e tekateka iai; ao a bane ni kakoaua nakoina bwa te uea e bon tiringaki i bon irouia ana toro; ao a taku naba: A tia ni biri nako: tiaki bwa iai te kakoaua ni kaaitaraia? Ao ngaia are e a rau nanon te uea n aine ni kaineti ma maten te uea.\n\n35 Ao e koro bukina bwa Amarakaai e ukoukora te kan tangiraki iroun te uea n aine, ao e anaia bwa buuna; ao ngaia are man ana anga ni kewe, ma aia ibuobuoki ana toro ake a kamwamwane, ao e reke te abanuea irouna; eng, ao e a bon kamatoaki bwa te uea ni kabuta te aba, i buakoia te botanaomata ake Reimwanaite, ake bon Reimwanaite, ma Remueraite ma Itimaeraite, ma ni kabane ake a biri nako mai i buakoia Nibwaite, man ana tai n tautaeka Nibwaai ni karokoa te tai ae ngkai.\n\n36 Ao ngkanne, taan biri nako aikai, bon iai irouia te reirei ma te rongorongo ae titebo ma Nibwaite, eng, ngkai a bon tia n reireinaki n te rabakau ae titebo mai iroun te Uea, ma e ngae n anne, ao te bwai ae kamimi taekinana, bwa e aki maan i mwin birinakoia ao a bon riki ni korakora riki man rawa n rairananoia, man iowawa riki, man buakaka ma ni kakamaku riki nakoia Reimwanaite—bwa a butimwaei kateia Reimwanaite; man taromauria anti, ma aekan kaibwabwaru nako; eng, ma ni mwaninga taekan te Uea ae Atuaia.\n\n", "alma 48": "[center][font_size=26]Mwakoro 48[/font_size][/center]\n\n[i]Amarakaai e kaunia Reimwanaite ni kaaitaraia Nibwaite—Moronaai e katauraoia ana aomata bwa ana tei ibukin aia waaki Kiritian—E kimwareirei n te inaomata ma te aki tautoronaki ao bon ana aomata te Atua ngaia ae korakora. Uakaan ma 72 I.K.[/i]\n\n1 Ao ngkai e koro bukina bwa n te tai naba are e reke iroun Amarakaai te abanuea e waaki ni kauni nanoia Reimwanaite ni kaaitaraia ana aomata Nibwaai; eng, e bon rineia mwaane bwa a na taetae nakoia Reimwanaite man aia taua, ni kaaitaraia Nibwaite.\n\n2 Ao ngaia are e kaungai nanoia ni kaaitaraia Nibwaite n te aro are ni banen aia katebwi ma ruaiwa n ririki n tautaeka taan moti, ngkai e a bon tia ni koro bukin ana babaire n te tai aei, eng, ngkai e a tia ni karikaki bwa te uea i aoia Reimwanaite, e bon ukoukora naba te kan tautaeka iaon te aba ni kabuta, eng, ao aomata ni kabane ake a mena n te aba, Nibwaite ao Reimwanaite.\n\n3 Ngaia are e a koro bukin ana babaire, bwa e a tia ni kamatoai nanoia Reimwanaite ma ni kamataki aia iango, ma ni kakiriweia bwa a na un, n te aro are e a ikota te koraki ae rang mwaiti bwa a na buaka ni kaaitaraia Nibwaite.\n\n4 Bwa e bon nanomatoa ibukin korakoran mwaitia ana aomata, ake a na tokanikai i aoia Nibwaite ma ni kairia nakon te tautoronaki.\n\n5 Ao ngaia are e a rineia mataniwia aia mataniwi Tioramwaite, ngkai a bon rang ataa raoi korakoraia Nibwaite, ma nneia, ma mwakoron aia kaawa ake a mamaara; ngaia are e rineia bwa a na riki bwa mataniwia mataniwi i aoia ana taanga ni buaka.\n\n6 Ao e koro bukina bwa a kairia aia tautia, ma ni mwananga nakon te aba are Taraemera n te rereua.\n\n7 Ngkai e koro bukina bwa i nanon ana tai Amarakaai ni karekea korakorana man ana anga ni kewe ma ni mwaamwana te aba, Moronaai n te itera are teuana, e a bon tia ni katauraoa aia iango aomata bwa a na kakaonimaki nakon te Uea ae Atuaia.\n\n8 Eng, e a bon tia ni kamatoaia aia taanga ni buaka Nibwaite, ma ni katei taabo ni kamanomano aika a uarereke, ke tabo ni karaba; ni kawaerakea te tano ni katobibia ana taanga ni buaka, ma ni katei naba taian oo aika a atibu ni katobibia, n otabwaninia aia kaawa ma tian abaia; eng, ni katobibia te aba.\n\n9 Ao n te tabo ni kamanomano are e aki rang matoatoa riki ao e katikuia angiia mwaane; ao ngaia are e a kamatoa ma ni kamatoatoa te aba are e bwainaki irouia Nibwaite.\n\n10 Ao ngaia are e a bon katauraoi ni boutokaa inaomataia, abaia, buuia, ma natia, aia rau, ao bwa aonga ni maeka ni irira nanon te Uea ae Atuaia, ao bwa e aonga n teimatoa te bwai ae e aranaki irouia aia kairiribai bwa te waaki ni Kiritian.\n\n11 Ao Moronaai bon te mwaane ae aintoa ma ni korakora; ao bon te mwaane ae kororaoi ana atatai; eng, te aomata ae aki kukurei ni kawawaean nako te raraa; te mwaane ae tamneina e bon kimwareirei n te kainaomataki ma inaomatan abana, ma tarina man te tautoronaki ao te toronaki;\n\n12 Eng, te mwaane ae onrake nanona n te karabwarabwa nakon te Atua, ibukin aanga aika a raka ma kakabwaia ake e katokai i aoia ana aomata; te mwaane ae korakora ana beku ibukin mweraoia ma kawakinakia ana botanaomata.\n\n13 Eng, ao bon te mwaane ae matoatoa n ana onimaki iroun Kristo, ao e a bon tia ni berita n te berita bwa e na tei ibukiia ana botanaomata, inaomatana, ma abana, ma ana aro, e ngae ngke e na bwaro raraana.\n\n14 Ngkai a bon reireinaki Nibwaite bwa a na rabakau ni katokai kaia mai irouia aia kairiribai, e ngae ngkana e na bwaro te raraa ngkana e bon riai; eng, ao a bon reireinaki naba bwa a na aki kaunun, eng, ao a na aki naba tabeka rake aia kabaang ni kaaitaraia aia kairiribai, ma ti ngkana a na kaawakin maiuia.\n\n15 Ao bon aio aia onimaki, bwa ngkana a karaoia ao te Atua e na kanakoraoa aroia n te aba, ke n taeka riki tabeua, ngkana a bon kakaonimaki ni kaawakin ana tua te Atua ao e na kanakoraoa aroia n te aba; eng, e na anganiia te kauring bwa a na biri nako, ke a na katauraoi nakon te buaka, ni kaineti ma te kaangaanga.\n\n16 Ao riki, bwa te Atua e na kaota nakoia bwa a na nako ke a na aki un ni kaaitaraia aia kairiribai, ao ngkana a karaoia, ao te Uea e na kainaomataia; ao aio ana onimaki Moronaai, ao nanona e kimwareirei iai; tiaki ni kawawaeanako te raraa ma ni karaoan ae raoiroi, ni kawakinan ana botanaomata, eng, ni kawakinan ana tua te Atua, eng, ao totokoan te buakaka.\n\n17 Eng, e koaua, e koaua ae I a taekinna nakoim, bwa ngke arona bwa aomata ngkai, ao ngkoa, ao n taai aika a na roko a bane ni katotonga Moronaai, nooria, a na bon mamaara mwaakan moone n aki toki; eng, ao te riaboro e na bon akea korakorana i aoia nanoia natia aomata.\n\n18 Nooria, bon te aomata n aekan Amon, are natin Motiaea, eng, ao aron naba natin Motiaea ake tabemwaang, eng, ao Aramwa naba ma natina, bwa naakai bon ana aomata naba te Atua.\n\n19 Ngkai nooria, Ereman ma tarina bon aomata naba aika a rang manena nakoia aomata n aron Moronaai; bwa a kabwarabwara ana taeka te Atua nakoia aomata, ao a bwabetitoia nakon te rairannano aomata ni kabane ake a kan ongo n aia taeka.\n\n20 Ao a bon waaki, ao aomata a bon kananorinanoia ibukin aia taeka, n te aro are e a bon korakora nanonakia iroun te Uea, ao ngaia are a bon inaomata man taian buaka ao itabaraara i marenaia, eng, i nanon te maan ae aua te ririki.\n\n21 Ma, n aron are I a tia n taku, ni kabanean te katebwi ma ruaiwa n ririki, eng, e ngae ngke e korakora te rau i buakoia, ao a bon kairoroaki bwa a na itabaraara ma tariia, ake Reimwanaite.\n\n22 Eng, ni kakimototoa, e aki toki aia buaka i nanon te maan ae ririki aika a mwaiti ma Reimwanaite e ngae ngke a rawa.\n\n23 Ngkai, a bon nanokawaki n tabeki bwaai ni buaka ni kaaitaraia Reimwanaite, ibukina bwa aki kukurei ni kawawaean te raraa; eng, ao tiaki ti aei—a bon nanokawaki n riki bwa te anga are a na kitana iai te aonaba aio tariia nakon te aonaba are akea tokina, n aki tauraoi ni kaitibo ma Atuaia.\n\n24 Ma e ngae n anne, ao a bon aki kariaia bwa a na mate, ao bwa buuia ma natia a na tiringaki n te aro ae aki riai ni korakoran buakakaia naake bon tariia ngkoa, eng, ao a tia ni mwaawa man aia ekaretia, ao a moana kamaunakia ngkai a bon itoman naba ma Reimwanaite.\n\n25 Eng, a bon aki kona moan ae tariia a na kimwareirei iaon raraaia Nibwaite, ngkana arona bwa iai ake a kawakina ana tua te Atua, bwa ana berita te Uea bwa, ngkana a kawakina ana tua ao e na nakoraoi aroia iaon te aba.\n\n", "alma 49": "[center][font_size=26]Mwakoro 49[/font_size][/center]\n\n[i]Reimwanaite ake a ninia te tabo a bon aki kona n anai taian kaawa ake Amonia ma Noa ake a katanaki raoi—Amarakaai e taetaebuaka te Atua ao e berita bwa e na mooi n raraan Moronaai—Ereman ma tarina a teimatoa ni kamatoatoa te Ekaretia. Uakaan ma 72 I.K.[/i]\n\n1 Ao ngkai e koro bukina bwa n te katebwi ma teuana n namwakaina n te katebwi ma ruaiwa n ririki, n tebwina bongin te namwakaina, ao aia taanga ni buaka Reimwanaite a bon nooraki ni waaki nakon te aba are Amonia.\n\n2 Ao nooria, e a bon tia ni manga kateaki kaua te kaawa anne, ao Moronaai e katea ana taanga ni buaka i rarikin tian te kaawa, ao a kena te tano n otabwaninia iai bwa otangaia man aia kai ni katebe ma aia atibu Reimwanaite; bwa nooria, a bon un ma taian atibu ao taian kai ni katebe.\n\n3 Nooria, i taekinna bwa te kaawa are bubura are Amonia e a tia ni manga kateaki kaua. I taku nakoim, eng, bwa e bon manga kateaki kaua mwakorona; ao ibukina bwa a bon tia Reimwanaite ni kamauna ngkoa ibukin buakakaia aomata, ao a taku inanoia bwa e na manga beebete naba uruakana.\n\n4 Ma nooria, ai korakora ra nanokawakia; bwa nooria, Nibwaite a bon kena te bwariko n tano ae e abwaabwaki n otabwaninia, are e bon rang rietata n te aro are Reimwanaite a bon aki kona ni kareia n aia atibu ma kanoan aia kai ni katebe bwa a na boo iai, ao aki kona naba n roko irouia man aia tabo n rin.\n\n5 Ngkai n te tai aei ao mataniwia aia mataniwi Reimwanaite a bon rianako miimiia, ibukin wanawanaia Nibwaite ni katauraoa nneia ae a na mano iai.\n\n6 Ngkai aia taan kairiri Reimwanaite a kataua mai nanoia, ibukin korakoran mwaitia, eng, a kataua mai nanoia bwa te bwai ae e na kakukurei nakoia ngkana a roko nakoia n aron are a tia ni karaoia mai i mwaaina; eng, ao a tia naba ni katauraoia ma aia otanga, ma otangan bwabwaia; ao a a tia naba ni katauraoia ma aia kun ni man, eng, kunnikai aika a matenten bwa karabaia ngkai a bebeekan.\n\n7 Ao ngkai a bon tauraoi raoi a bon taku inanoia bwa e na bon beebete anakiia ma tautoronakia tariia n te amo n tautoronaki, ke ni kamateia man tiringia n aki akaaka n aron nanoia.\n\n8 Ma nooria, bon te miimii ae korakora irouia, bwa a bon tauraoi ibukiia, n te aro ni katauraoi ae e bon tuai man ataaki mai i mwaina i buakoia natin Riaai. Ngkai a tauraoi ni buaka ma Reimwanaite i aan ana kairiri Moronaai.\n\n9 Ao e koro bukina bwa Reimwanaite, ke Amarakaaite, a bon rianako miimiia n aron aia katauraoi nakon te buaka.\n\n10 Ngkai, ngke arona bwa te uea are Amarakaai e bon roko man te aba are Nibwaai, mai i moan ana taanga ni buaka, tao e na bon karekea te anga are Reimwanaite a na bon ekianako Nibwaite n te kaawa are Amonia; bwa nooria, e aki tabe ma raraaia ana botanaomata.\n\n11 Ma nooria, Amarakaai e bon aki roko ngaia nakon te buaka. Ao nooria, ana mataniwi are mataniwia aia mataniwi a rawa n ekiia nako Nibwaite n te kaawa are Amonia, bwa Moronaai e bita aron waakinan bwaai i buakoia Nibwaite, n te aro are Reimwanaite a bon nanokawaki ibukin aia tabo ni karabaraba ao aki kona n roko nakoia.\n\n12 Ngaia are, a oki rikaaki nakon te rereua, man anai aia bwaai ni kabane ao ma ni mwananga ni kaineta te aba are Noa, bwa a taku inanoia bwa bon te kauoua n tamaroa n tabo are a na kaaitaraia Nibwaite iai.\n\n13 Bwa aki ataia bwa Moronaai e a tia ni waakina aron kamatoatoakia, ke e a tia ni katei taabo ni kamanomano ibukin kawakinakia, ni kaawa ni kabane n aaba ake irarikiia; ngaia are, a mwananga nakon te aba are Noa ma te nanomatoa; eng, mataniwia aia mataniwi a bon roko ao a karaoa te berita bwa a na tiringia aomata ake kaain te kaawa are bubura anne.\n\n14 Ma nooria, a miimii bwa te kaawa are Noa, are e a tia ngkoa n riki bwa te tabo ae aki bati ni matoatoa, e a tia ngkai n riki, man ana waaki Moronaai, ni matoatoa, eng, n te aro are e a riao riki korakorana nakon te kaawa are Amonia.\n\n15 Ao ngkai, nooria, bon te bwai ae wanawana ae karaoia Moronaai aei; bwa e kataua i nanona bwa a na maaku n te kaawa are bubura are Amonia; ao kioina bwa te kaawa are bubura are Noa e a tia ngkoa n riki bwa mwakoron te aba are e nang aki matoatoa, ao a na bon kawaria ni buakanna; ao ngaia are e bon riki n aron are e tangiria.\n\n16 Ao nooria, Moronaai e rinea Riaai bwa mataniwia mataniwi i aoia kaain te kaawa anne; ao bon Riaai naba anne are e buaka ma Reimwanaite n te mwarua i mainikun te karaanga are Tiitan.\n\n17 Ao ngkai nooria e koro bukina, bwa Reimwanaite ngke a kunea bwa Riaai e mataniwia te kaawa anne a bon aki kukurei riki, bwa e bon korakora maakakin Riaai irouia; ma e ngae n anne ao mataniwia aia mataniwi a bon tia ni berita bwa a na ekaanako te kaawa; ngaia are, a karokoia aia taanga ni buaka.\n\n18 Ngkai nooria, a bon aki kona Reimwanaite n rin i nanon aia tabo ni kamanomano ma ti man te tabo n rin, ibukin rietatan te tano are a bon tia ni kawaerakea, mai nanon te mwanono ae e kekenaki ni katobibi, ma ti man te tabo n rin.\n\n19 Ao ngaia are Nibwaite a bon tauraoi n tiringia ni kabane ake a kataia n tamwarake nakon te tabo ni kamanomano n aanga tabeua, ni kareia n taian atibu ma kanoan taian kai ni katebe.\n\n20 Ngaia are a tauraoi, eng, aia mwaane ake a korakora riki, ma aia kabaang ao aia bana, bwa a na oroia ake a kataia n rin nakon aia tabo ake a kawakinaki iai man te tabo n rin; ao ngaia are a tauraoi n tei n un bon ibukiia ni kaaitaraia Reimwanaite.\n\n21 Ao e koro bukina bwa mataniwia aia mataniwi Reimwanaite a uotia aia taanga ni buaka nakon te tabo n rin, ao a un ma Nibwaite, bwa aonga n rin n aia tabo ake a kawakinaki iai; ma nooria, a bon kakioaki n oki ngkai ao manga i mwina, n te aro are a bon tiringaki n te tiritiri ae korakora.\n\n22 Ao ngkanne ngke a kunea bwa aki kona n tokanikai i aoia Nibwaite man te tabo n rin, ao a waaki ni kena rikaaki aia tano bwa aonga n reke aia tabo n rin nakon aia kairiribai, bwa e aonga n titebo aroia n un; ma nooria, i nanon aia tai ni kataia ni karaoa aio ao a bon bwaka n taian atibu ma kanoan taian kai ni katebe are a karebanaki iai; ao aki kaona te mwarua n te tano are a na katikia rikaaki ma a bon kaonna n aia mate ma aia ikoaki.\n\n23 Ngaia are Nibwaite a tokanikai i aoia aia kairiribai; ao ngaia are Reimwanaite a bon kataia n tiringia Nibwaite ni karokoa ae mataniwia aia mataniwi a bon bane n tiringaki; eng, ao e bon raka iaon teuana te ngaa Reimwanaite ake a bon tiringaki; ao n te itera are teuana, bon akea naba temanna te Nibwaite ae tiringaki.\n\n24 Tao bon nimangaun ake a ikoaki, ake a teretere raoi nakon kanoan taian kai ni katebe man te tabo n rin, ma a bon otangaia n aia otanga, ma otangan bwabwaia, ma otangan atuuia, n te aro are a ikoaki waeia, are bon angiina a bon rang kaakaiaki.\n\n25 Ao e koro bukina bwa Reimwanaite ngke a nooria bwa mataniwia aia mataniwi a bane n tiringaki a bon biri nako nanon te rereua. Ao e koro bukina bwa a oki nakon te aba are Nibwaai, ni kaongoa aia uea, Amarakaai, are bon bungiaki ngkoa bwa te Nibwaite, korakoran buaia raoia.\n\n26 Ao e koro bukina bwa e bon korakora unna irouia ana aomata, ibukina bwa e aki reke irouna te bwai are e tangiria mai irouia Nibwaite; bwa e bon tuai n tautaekaniia n te amo n tautoronaki.\n\n27 Eng, e bon korakora unna, ao e taetaebuaka te Atua, ma Moronaai naba, ma n tuea n te berita ae nano bwa e na mooi n raraana; ao aio ibukina bwa Moronaai e a tia ni kaawakin ana tua te Atua ibukin kawakinakia ana botanaomata.\n\n28 Ao e koro bukina, bwa n te itera are teuana, ana botanaomata Nibwaai a bon kaitaua te Uea ae Atuaia ibukin korakorana ae akea kabootauana ni kainaomataia mai nanon baia aia kairiribai.\n\n29 Ao ikai are e a toki aia katebwi ma ruaiwa n ririki n tautaeka taan moti i aoia ana botanaomata Nibwaai.\n\n30 Eng, ao e bon reitinako te rau i buakoia, ao e korakora nakoraoin te aro n te ekaretia ibukin aia ongotaeka ma aia botumwaaka nakon ana taeka te Atua, are e bon taekinaki nakoia irouia Ereman ma Tiburon, ma Korianton, ma Amon, ma tarina, eng, ao irouia ni kabane ake a tia ni katabuaki n ana botaki ae tabu te Atua, ni bwabetitoaki nakon te rairannano, ma ni kanakoaki bwa a na kabwarabwara i buakoia aomata.\n\n", "alma 50": "[center][font_size=26]Mwakoro 50[/font_size][/center]\n\n[i]Moronaai e kamatoai abaia Nibwaite—A katei kaawa aika a boou—A bwakaraki Nibwaite n taian buaka ma urubwai n aia bong ni buakaka ma aia mwakuri aika a ribaki—Morianton ma raona ake a biri nako a konaki iroun Teaenikam—E mate Nibwaaia, ao natina are Bwaoraan e bonomwi n te kaintekateka ni motiki taeka. Uakaan ma 72–67 I.K.[/i]\n\n1 Ao ngkai e koro bukina bwa Moronaai e aki toki ana katauraoi nakon te buaka, ke ni kamanoia ana botanaomata mai irouia Reimwanaite; bwa e karekea te anga are a na taanga ni buaka a na waaki ni moan aia kauabwi n ririki n tautaeka taan moti, bwa a na waaki ni kenikena te tano n otabwaninia taian kaawa ake a bwainaki irouia Nibwaite.\n\n2 Ao i taubukin taian bwarikoriko n tano ao e karekea te anga bwa a na kateaki kaai, eng, taian kai aika a kateaki ae abwakin te aomata, n otabwaninia taian kaawa.\n\n3 Ao e karekea te anga bwa iaon taian kai aika a kateaki aikai a na kateaki rabwatan kaai aika a kakang ni kateaki iaon taian kai n otabwanin; ao a bon matoatoa man rietata.\n\n4 Ao e karekea te aanga are a na kateaki taian taua ake a tararua aon taian rabwata ni kai akekei, ao e karekea te anga are a na kateaki taabo ni katantan iaon taian taua akekei, n te aro bwa aia atibu ma aia kanoa ni katebe Reimwanaite a na aki kona n ikoaki iai.\n\n5 Ao a bon tauraoi ni karekare n atibu mai taubukin taian taua, n aron are a tangiria ma korakoraia, n tiringa are e mwananga ni kaniia oon te kaawa are bubura.\n\n6 Ngaia are Moronaai e katauraoa te anga n totoko ae matoatoa ma ni kaaitaraia aia kairiribai, n otabwaninia te kaawa ae bubura ni kabane ni kabuta te aba.\n\n7 Ao e koro bukina bwa Moronaai e karekea te anga are ana taanga ni buaka a na mwananga nako mainikun te rereua, eng, ao a mwananga nako ma ni kakioia ni kabane Reimwanaite ake a mena i mainikun te rereua nakon oin abaia, are e mena i maiakin te aba are Taraemera.\n\n8 Ao tian te aba are Nibwaai e biri n te rain ae eti ma i rarikin taari mai mainiku nako maeao.\n\n9 Ao e koro bukina bwa Moronaai ngke e a tia ni kakioia ni kabane Reimwanaite man te rereua i mainiku, are i meangin abaia ni bwaibwai, e karekea te anga are kaain te aba are Taraemera ma aba ake a otabwaninia a na mwananga nakon te rereua are i mainiku, nakon te tia are i rarikin taari, man taua te aba.\n\n10 Ao e katikuia taian taanga ni buaka i maiaki, n tian te aba are aia bwai, ma ni karekea te anga are a na katei taian anga ni kamatoatoa bwa aonga ni kamanoia aia taanga ni buaka ma aia aomata mai nanon baia aia kairiribai.\n\n11 Ao ngaia are e kaakeai aia anga ni kamatoatoa Reimwanaite n te rereua are i mainiku, eng, ao i maeao naba, ni kamatoatoa te tia i marenaia Nibwaite ao Reimwanaite, i marenan te aba are Taraemera ma te aba are Nibwaai, mai taari maeao, ni biri nako atuun te karaanga are Tiran—Nibwaite a bwaina te aba ni kabane are e mena i meangin te aba are te Aba ni Mari, n aron nanoia.\n\n12 Ngaia are Moronaai, ma ana taanga ni buaka, are e tabe n rikirake ni katoa bong ibukin koauan te kawakinaki are a karekea man ana mwakuri, a bon ukora te anga are a na kaakea korakoraia ma mwaakaia Reimwanaite man aaba ake a bwaibwai iai, n te aro bwa a na manga akea mwaakaia iaon aaba ake a bwaibwai iai.\n\n13 Ao e koro bukina bwa Nibwaite a katea aan te kaawa ae bubura, ao a arana te kaawa bwa Moronaai; ao e mena i rarikin taari mai mainiku; ao e mena i maiaki i rarikin tian abaia Reimwanaite.\n\n14 Ao a waaki naba ni kawenea aan te kaawa ae bubura i marenan te kaawa are Moronaai ma te kaawa are Aaron, ni katoma tian Aaron ma Moronaai; ao a arana te kaawa, ke te aba bwa Nibwaaia.\n\n15 Ao a waaki naba n te ririki anne ni katei kaawa i meang, teuana ae e kateaki n te aro ae kaokoro a aranna bwa Riaai, are e mena i meang i rarikin tian mataniwin te bike.\n\n16 Ao ikai are e a toki te kauabwi n ririki.\n\n17 Ao a mena n aroia ae nakoraoi ana botanaomata Nibwaai ni moan aia kauabwi ma teuana n ririki n tautaeka taan moti i aoia ana botanaomata Nibwaai.\n\n18 Ao e korakora nako raoin aroia, ao e riki rake n rianako kaubwaia; eng, ao a kariki ma ni matoatoa n te aba.\n\n19 Ao ikai are ti a noora ana nanoanga ma momotiraoin ana babaire te Uea, ni kakoroi bukin ana taeka nakoia natia aomata; eng, ti kona n nooria bwa a kaotaki koauan ana taeka, n te tai aei, ake e taekin nakon Riaai, ni kangai:\n\n20 Ko na kakabwaiaaki ma natim; ao a na kakabwaiaaki, ngkana a kaawakin au tua ao a na rikirake aroia n te aba. Ma uringnga, bwa ngkana aki kaawakin au tua ao a na kanakoaki mai matan te Uea.\n\n21 Ao ti nooria bwa a kaotaki koauan taian berita aikai nakoia ana aomata Nibwaai; bwa man aia unraa ma aia itabaraara, eng, aia tiritiri, ma aia urubwai n anai bwai, ma aroia n taromauri bouananti, ma aia waaki ni kabekaau, ma aia mwakuri aika a ribaki, i marenaia, are a uoti nakoia taian buaka ma kamaunakia.\n\n22 Ao naake a kakaonimaki ni kaawakin ana tua te Uea, a bon kainaomataki n taai nako, ao ngaa ma ngaa tariia aika a buakaka ake a tiku n tautoronaki, ke ni mate n te kabaang, ke ni kerikaaki n aia aki onimaki, man ikotaki ma Reimwanaite.\n\n23 Ma nooria bon akea riki taai aika a tia n rang kakukurei irouia ana botanaomata Nibwaai, ma ana bong Nibwaai, nakon bong n ana tai Moronaai, eng, ao n te tai naba aei ae aia kauabwi ma teuana n ririki n tautaeka taan moti.\n\n24 Ao e koro bukina bwa aia kauabwi ma uoua n ririki n tautaeka taan moti e bon toki naba i nanon te rau; eng, ao te kauabwi ma teniua n ririki.\n\n25 Ao e koro bukina bwa ni moan waakinan aia kauabwi ma aua n ririki n tautaeka taan moti, ao e na bon reke naba te rau i buakoia ana botanaomata Nibwaai ngke arona bwa akea te kauntaeka ae reke ni kaineti ma te aba are Riaai, ao te aba are Morianton, are e toma ma tian Riaai; are a kaai ni mena n te tia i rarikin mataniwin te bike.\n\n26 Bwa nooria, aomata ake kaain Morianton a taua mwakoron te aba are Riaai; ngaia are e riki te un ae korakora i marenaia, n te aro are ana aomata Morianton a tabeki aia bwai ni buaka ma ni kaaitaraia tariia, ao a bon matoatoa nanoia bwa a na tiringia n te kabaang.\n\n27 Ma nooria, aomata ake kaain te aba are Riaai a biri nakon ana tabo Moronaai, ma ni butiia ibukin buokaia bwa nooria a bon aki bure.\n\n28 Ao e koro bukina bwa aomata ake kaain Morianton, ake a kairaki iroun te aomata ae arana Morianton, a kunea bwa kaain Riaai a bon biri nakon ana tabo Moronaai, a bon korakora maakuia bwa mwiina ao ana taanga ni buaka Moronaai e na roko n tiringia.\n\n29 Ngaia are, Morianton e karina te iango inanoia bwa a na biri nako, nakon te aba are i meang, are e onrake n taian nei aika a bati, man taua te aba are n nako meang.\n\n30 Ao nooria, a na bon karaoa nanon te babaire aei, (are e na bon karekea te kananokawaki ae bati) ma nooria, Morianton bon te mwaane ae e kakai rotaki, ngaia are e a un naba iroun temanna ana toro te aine, ao e toka i aona ma ni karawataa n oroia.\n\n31 Ao e koro bukina bwa e biri nako, ao e roko nakon ana tabo Moronaai, ao e tua nakon Moronaai bwaai ni kabane ni kaineti ma te bwai are e riki, ma aron naba aia iango ni biri nako nakon te aba are n nako meang.\n\n32 Ngkai nooria, aomata ake a mena n te Aba ni mari, ke te aba are Moronaai, a maaku bwa mwiina a ongo n ana taeka Morianton ao man ikotaki ma ana aomata, ao ngaia are e na taua taekan mwakoron te aba, are e na kona n riki bwa aan te kakauntaeka ae korakora i marenaia ana botanaomata Nibwaai, eng, are taian kakauntaeka are e na karika bwakan inaomataia.\n\n33 Ngaia are Moronaai e kanakoa te taanga ni buaka, ma aia tautia ma aia bwai, ni katokia ana aomata Morianton, ni katoka birinakoia nakon te aba are n nako meang.\n\n34 Ao e koro bukina bwa aki roko irouia ni karokoa ae a roko n tian te Aba are e Kamaroa; ao a roko ni katokia ikanne, n te kawai ae wariki are e kaineti nako taari nakon te aba are n nako meang, eng, i rarikin taari, i maeao ao i mainiku.\n\n35 Ao e koro bukina bwa te taanga ni buaka are e kanakoa Moronaai, are e kairaki iroun te mwaane ae Teaenikam, e bon kaitibo ma ana botanaomata Morianton; ao a bon rang matoa nanoia n rawa n ongo ana aomata Morianton (kioina ngkai a mwaamwanaki n ana buakaka ma ana taeka ni kekeweia) ao e waaki te buaka i marenaia, are e tiringaki iai Morianton iroun Teaenikam ma ni konaia ana taanga ni buaka, man uotia bwa bure, man oki rikaaki nakon ana tabo Moronaai. Ao ngaia are e a toki aia kauabwi ma aua n ririki n tautaeka taan moti i aoia ana botanaomata Nibwaai.\n\n36 Ao ngaia are a uotaki n oki ana botanaomata Morianton. Ao ngke a berita n te berita ae tabu bwa a na kawakina te rau ao a bon kaokaki nakon te aba are Morianton, ao e reke te itoman i marenaia ma ana aomata Riaai; ao a bon kaokaki naba nakon abaia.\n\n37 Ao e koro bukina bwa n te ririki naba anne ao e a manga kaokaki te rau nakoia ana botanaomata Nibwaai, bwa Nibwaai, te kauoman ni mataniwi irouia taan moti, e mate i mwin tiana ni mena n te kaintekateka ni motikitaeka ma te kororaoi ae eti i matan te Atua.\n\n38 Ma e ngae n anne, e bon aki ongo iroun Aramwa bwa e na anai taian rongorongo ma bwaai ake a taraaki iroun Aramwa ma ana bakatibu bwa a rang tabu; ngaia are Aramwa e anga nakon natina te mwaane, are Ereman.\n\n39 Nooria, e koro bukina bwa natin Nibwaaia te mwaane e bon rineaki bwa e na tekateka n te kaintekateka ni motikitaeka, i mwin tamana; eng, e bon rineaki bwa e na mataniwia taan moti man riki bwa te kowana i aoia aomata, ma ni karaoa te berita ao te otenanti ae tabu bwa e na motikitaeka n ae raoiroi, ma ni kawakina inaomataia aomata, man anganiia aroia ae raka ae tabu n taromauri bwa a na taromauria te Uea ae Atuaia, eng, ni kateimatoa ana waaki te Atua n ana bong ni kabane, ma ni kaira anne e buakaka nakon te momotiraoi ae riai ni kaineti ma te bure are e karaoia.\n\n40 Ngkai nooria, arana bon Bwaoraan. Ao Bwaoraan e tekateka n ana kaintekateka tamana, ma ni waakina ana tautaeka ni banen te kauabwi ma aua n ririki, i aoia ana botanaomata Nibwaai.\n\n", "alma 51": "[center][font_size=26]Mwakoro 51[/font_size][/center]\n\n[i]Koraki ake a tangira temanna bwa e na uea a ukoukora bitakin te tua ma ni karekea ae e na iai te uea—Bwaoraan ma aomata ake a inaomata a bon boutokaaki ni bwanaia aomata—Moronaai e kairoroia taan tangira te uea bwa a na tei ibukin abaia ke a na tiringaki—Amarakaai ma Reimwanaite a reke irouia kaawa aika a tia ni kamatoatoaki—Teaenikam e kaitarai aia mwakuri Reimwanaite n ekianako ao a tiringa Amarakaai i nanon umwana n rianna. Uakaan ma 67–66 I.K.[/i]\n\n1 Ao e koro bukina bwa ni moan waakin aia kauabwi ma nimaua n ririki n tautaeka taan moti i aoia ana botanaomata Nibwaai, ao a tia ni kamatoa te rau i marenaia kaain Riaai ma kaain Morianton ni kaineti ma abaia, man tia ni waakina te kauabwi ma nimaua n ririki i nanon te rau;\n\n2 Ma e ngae n anne, a bon aki maan ni kateimatoa te rau ni kabuta te aba, bwa e a waaki te itabaraara i buakoia aomata ni kaineti ma mataniwia taan moti are Bwaoraan; bwa nooria, iai mwakoron te botanaomata are a tangiria bwa iai tabeua taekan te tua ae a riai ni bitaki.\n\n3 Ma nooria, Bwaoraan e rawa ni bita ke ni kariaia bwa e na bitaki te tua; ngaia are, e bon aki ongo nakoia ake a kanakoa aia taeka ma aia bubuti ni kaineti ma bitakin te tua.\n\n4 Ngaia are, naake a tangiria bwa e na bitaki te tua a bon un irouna, man tangiria bwa e nang aki riki bwa mataniwia taan moti iaon te aba; ngaia are e a teirake te kauntaeka ae korakora ni kaineti ma te bwai are e riki, ma akea kawawaean te raraa.\n\n5 Ao e koro bukina bwa naake a tangira Bwaoraan bwa e na kabwakaki man te kaintekateka ni motikitaeka a bon aranaki bwa te koraki are a tangira temanna bwa e na uea, bwa a bon tangira te tua bwa e na bitaki n te aro are e na kabwakaki te tautaeka ae inaomata ma ni kateirakea te uea iaon te aba.\n\n6 Ao naake a tangira Bwaoraan bwa e na tiku bwa mataniwia taan moti n te aba a bon aranaki bwa aomata ake a inaomata; ao aio aekan bwenaua i marenaia, bwa aomata ake a inaomata a bon tia ni berita ke ni berita n te berita ae tabu bwa a na taua inaomataia ma aroia n raka n aia aaro n te tautaeka ae inaomata.\n\n7 Ao e koro bukina bwa te bwai ae kauntaekaki aio e bon baireaki taekana ni bwanaia aomata. Ao e koro bukina bwa e iraki nanon bwaanaia aomata ake a inaomata, ao Bwaoraan e taua ana kaintekateka ni motikitaeka, are e a bon karika te kakukurei ae bati i buakoia tarin Bwaoraan ao mwaitia aomata aika a inaomata, ake a kain wiia te koraki ake a tangira temanna bwa e na uea, n te aro are a aki kona ni kaaitaraia ma a kaantaningaki bwa a na kateimatoa te waaki n inaomata.\n\n8 Ngkai naake a nano irouia uea bon naake a reke aroia ngke a bungiaki, ao a ukoukora te riki n uea; ao a boutokaaki irouia ake a ukoukora naba te mwaaka ma te kan tautaeka i aoia aomata.\n\n9 Ma nooria, bon aio te tai ae kakamaku ibukin itabaraara n aekan aikai i buakoia ana botanaomata Nibwaai; bwa nooria, Amarakaai e a manga kairi riki nanoia te botanaomata ae Reimwanaite bwa a na kaaitaraia Nibwaite, ao e ikoikotiia tautia ma ni mwakoron nako te aba, n anganiia bwaai ni buaka, ma ni botumwaaka ni katauraoia nakon te buaka; bwa e a bon tia ni berita bwa e na mooi n raraan Moronaai.\n\n10 Ma nooria, ti na bon nooria bwa te berita are e karaoia bon te bwai ae katawea n aki iangoia raoi; e ngae n anne, e bon katauraoia ao ana taanga ni buaka bwa a na roko ni buakaniia Nibwaite.\n\n11 Ao ngkanne ana taanga ni buaka e bon aki mwaiti kaaina n aron are mai mwaaina, ibukin ngaa ma ngaa ake a bon tia n tiringaki I aan baia Nibwaite; ma e ngae ngke e mwaiti aika a tia ni bua, Amarakaai e bon ikota naba te taanga ni buaka ae bubura, n te aro are e a bon aki maaku n ruo rikaaki nakon te aba are Taraemera.\n\n12 Eng, ao e bon nako naba Amarakaai, ni kairia Reimwanaite. Ao aio bon n aia kauabwi ma nimaua n ririki n tautaeka taan moti; ao bon n te tai naba are e a tia ni waaki ni babairea aron aia waaki n itabaraara ni kaineti ma mataniwia taan moti, are Bwaoraan.\n\n13 Ao e koro bukina bwa mwaane ake a aranaki bwa a tangira temanna bwa e na uea ngke a tia n ongo bwa a roko Reimwanaite bwa a na kaaitaraia n te buaka, a bon kukurei i nanoia; ao a rawa n tabeki aia bwai ni buaka, bwa a bon korakora unia iroun mataniwia taan moti, ao aomata naba ake a inaomata, n te aro are a rawa n tabeki aia bwai ni buaka bwa a na kamaiua abaia.\n\n14 Ao e koro bukina bwa ngke Moronaai e noora aio, man nooria naba Reimwanaite n roko n tian te aba, e a bon rang korakora unna ibukin imanonoia aomata akekei ake e a bon tia ni kakorakora ni beku ibukiia ma te botumwaaka bwa a na kawakinaki; eng, e a bon rang korakora unna; ao e a onrake tamneina n unna ni kaaitaraia.\n\n15 Ao e koro bukina bwa e kanakoa te bubuti ae koreaki, ao iriana bwanaia aomata, nakon te kowana n te aba, n tangiria bwa e na warekia, man anganna (Moronaai) te kariaiakaki bwa e na kairoroia taan kan biri nako bwa a na tei ibukin abaia ke a na tiringaki.\n\n16 Bwa bon te moan bwai ae riai n tabeakinna katokan taian itabaraara ma kakauntaeka i buakoia ana botanaomata; bwa nooria, aio bukin kamaunakia ma i mwaaina. Ao e koro bukina bwa e kariaiakaki ni kaineti ma bwanaia te botanaomata.\n\n17 Ao e koro bukina bwa Moronaai e tua bwa ana taanga ni buaka a na nako ni kaaitaraia ana aomata te uea, ni katoka aia kainikatonga ma aia kan rietata man kaboraoia ma aontano, ke a na tabeki aia bwai ni buaka man tei ibukin waakinan te inaomata.\n\n18 Ao e koro bukina bwa a bon mwananga ni kaaitaraia; ao a katoka aia kainikatonga ma aia kan rietata, n te aro are ngke a tabeki aia bwai ni buaka ni buakaniia ana botanaomata Moronaai a bon kabwakaki man tiringaki.\n\n19 Ao e koro bukina bwa bon aua te ngaa mwaitia taan kan birinako ake a kabwakaki n te kabaang; ao aia mataniwi ake aki tiringaki n te buaka a bon anaaki man teweaki nako nanon te nne ni kaikain, bwa e bon aki reke tain kabowiakiia n te tai aei.\n\n20 Ao nikiraia taan kan biri nako, a bon ongeaba nakon te buraeki n inaomata nakon riki are a na tiringaki n te kabaang, ao a kairoroaki bwa a na irakea te buraeki n inaomata iaon aia taua, ao i nanon aia kaawa, man tabeki aia bwai ni buaka n tei ibukin abaia.\n\n21 Ao ngaia are Moronaai e tiringia ana aomata te uea, ao bon akea riki ae manga kinaaki n te ara ae ana aomata te uea; ao ikai are e a katoka imanonoia ma kainikatongaia aomata akekei ake a taku bwa iai raraaia n uea; ma a kananorinanoaki n aekaia tariia, ao bwa a na buaka n ninikoria ibukin kainaomatakia man te tautoronaki.\n\n22 Nooria, e koro bukina bwa ngke e tabe Moronaai ni katoki taian buaka ma itabaraara i buakoia ana botanaomata, man kairia bwa ana rau man riki rake, ao ma ni karaoi babaire ibukin te katauraoi nakon te buaka ni kaaitaraia Reimwanaite, nooria, a roko Reimwanaite n te aba are Moronaai, are e mena n te tia are i mataniwin taari.\n\n23 Ao e koro bukina bwa e aki bati n tau korakoraia Nibwaite n te kaawa are Moronaai; ngaia are Amarakaai e bon kakionakoia, man tiringia aika a mwaiti. Ao e koro bukina bwa Amarakaai e taua te kaawa anne, eng, e tauii aia bwaai ni kabane ake a kamatoatoaia iai.\n\n24 Ao naake a biri nako man te kaawa are Moronaai a roko nakon te kaawa are Nibwaaia; ao kaain naba te kaawa are Riaai a ikotiia, ma ni waakina aia katauraoi ao a tauraoi ni butimwaia Reimwanaite nakon te buaka.\n\n25 Ma e koro bukina bwa Amarakaai e aki tangiriia Reimwanaite bwa a na buaka ni kaitaraa te kaawa are Nibwaaia, ma e tauiia i rarikin taari, ma ni katikuia mwaane ni kaawa nako aika a bubura bwa a na kaawakin man tei ibukiia.\n\n26 Ao ngaia are e a waaki nako, n tauii kaawa aika a mwaiti, te kaawa are Nibwaaia, ao te kaawa are Riaai, ao te kaawa are Morianton, ao te kaawa are Aomna, ma te kaawa are Kiite, ao te kaawa are Mureki, ake a bane ni mena n te tia are i mainiku i rarikin taari.\n\n27 Ao ngaia are Reimwanaite a karekei, man ana kawai ni babakanikawai Amarakaai, aia kaawa, irouia aia taanga ni buaka aika a mwaiti, ake a bon korakora kamatoatoakia mai mwiin ana waaki ni kamatoatoa Moronaai; are a bane n reke iai kamatoatoakia Reimwanaite.\n\n28 Ao e koro bukina bwa a mwananga nakon tian te Aba ni Mari, ni kakionakoia Nibwaite mai mataia man tiringia.\n\n29 Ma e koro bukina bwa a bon kaitibo ma Teaenikam, are e a tia n tiringa Morianton ma ni katoka mwanangaia ana botanaomata n aia tai ni biri nako.\n\n30 Ao e koro bukina bwa e katoka naba mwanangan Amarakaai, ngke e mwananga ma ana taanga ni buaka ae korakora bwa e na taua te Aba ni Mari, ma te aba are n nako meang.\n\n31 Ma nooria e kaitibo ma te nanokawaki ngke e a totokoaki iroun Teaenikam ma raona, bwa bon taan buaka aika a koro aroia; bwa ni kabane ana aomata Teaenikam a rianako korakoraia ma rabakauia ni buaka nakoia Reimwanaite, n te aro are a bon reke rakaia i aoia Reimwanaite.\n\n32 Ao e koro bukina bwa a bon aki karauia, n te aro are a bon tiringia n uaa e a roo. Ao e koro bukina bwa Teaenikam ma ana koraki a bon katei aia umwanrianna n tian te Aba ni Mari; ao Amarakaai e katei ana umwanrianna n te tia iaon te bike i rarikin taari, ao aio aron kakioakia.\n\n33 Ao e koro bukina bwa ngke e a roko te bong, Teaenikam ma ana toro a iraa n otinako n te bong, man nakon ana tabo Amarakaai; ao nooria, a matunako ibukin kuaia, man aia mwakuri ao kabuebuen te ngaina.\n\n34 Ao e koro bukina bwa Teaenikam e iraa n rin n ana umwanrianna te uea, ma n ewara buroona n te kai ni karetei; ao e a bon karika maten te uea n te tai ae waekoa n te aro are a bon aki uti ana toro.\n\n35 Ao e iraa n okirikaki nakon ana tabo, ao nooria, a bon matu ana koraki, ao e kautia man tuangiia bwaai ni kabane ake e a tia ni karaoi.\n\n36 Ao e tua bwa ana taanga ni buaka ana tei n tauraoi, mwiina a uti Reimwanaite man roko nako aoia.\n\n37 Ao ngaia are e a toki aia kauabwi ma nimaua n ririki n tautaeka taan moti i aoia ana botanaomata Nibwaai; ao a bane ana bong Amarakaai.\n\n", "alma 52": "[center][font_size=26]Mwakoro 52[/font_size][/center]\n\n[i]Amoron e onea mwiin Amarakaai bwa aia uea Reimwanaite—Moronaai, Teaenikam, ma Riaai a kairia Nibwaite n te buaka n tokanikai ni kaaitaraia Reimwanaite—Te kaawa are Mureki e a manga anaaki, ao Iakobwa are te Tioramwaite e tiringaki. Uakaan ma 66–64 I.K.[/i]\n\n1 Ao ngkai, e koro bukina bwa n aia kauabwi ma onoua n ririki n tautaeka taan moti i aoia ana botanaomata Nibwaai, nooria, ngke a uti Reimwanaite ni moaningabongin moan bongin te moan namwakaina, nooria, a kunea Amarakaai ni mate n oin ana umwa n rianna; ao a noora naba Teaenikam bwa e tauraoi ni buakaniia n te bong arei.\n\n2 Ao ngkanne, ngke a noora aio Reimwanaite ao a bon maaku; ao a kitana aia babaire ibukin mwanangaia n nakon te aba n nako meang, man oki rikaaki ma aia taanga ni buaka nakon te kaawa are Mureki, ma ni kakaea katanaia n aia bwai ni kamatoatoa.\n\n3 Ao e koro bukina bwa tarin Amarakaai e bon rineaki bwa te uea i aoia te botanaomata; ao arana bon Amoron; ngaia are te uea are Amoron, are tarin te uea are Amarakaai, e bon rineaki bwa e na uea i mwina.\n\n4 Ao e koro bukina bwa e anga te tua nakoia ana botanaomata bwa a na kaawakin taian kaawa ake a bubura akekei, are a tia n anai ni bwaron raraaia; bwa bon akea kaawa aika a tia n anai ma ti man buan raraaia aika a bati.\n\n5 Ao ngkai, Teaenikam e nooria bwa a teimatoa nanoia Reimwanaite n tangiria n tau taian kaawa ake a bubura akekei ake a bon tia n anai, ao mwakoron nako te aba ake a bon tia n riki bwa aia bwai; ao ngke e a manga noora korakoran mwaitia, ao e kataua Teaenikam bwa e aki riai bwa e na kataia n ekiia nako n aia tabo ni katantan.\n\n6 Ma e katikuia ana koraki n taabo ake a uakaan, bwa aongkoa a katauraoi nakon te buaka; eng, ma ni koauana raoi e bon katauraoi ni katanna mai irouia, ni katei taian oo n otabwaninia ma ni katauraoi taabo ni katantan.\n\n7 Ao e koro bukina bwa e waaki ni katauraoi nakon te buaka n uaa ae Moronaai e kanakoa mwaitia ana koraki bwa a na kamatoa ana taanga ni buaka.\n\n8 Ao Moronaai e kanakoa te kaetieti nakoina bwa e na tauiia bure ni kabane ake a mena i nanon baina; bwa n aroia Reimwanaite ake a tia n tauiia bure aika a mwaiti, ao ngaia e riai naba n tauiia aia bure ake Reimwanaite bwa te kabomwi ibukiia naake a tia n anaaki irouia Reimwanaite.\n\n9 Ao e kanakoa naba te oota nakoina bwa e na kamatoatoa te Aba ni mari, man tararua te kawai are e irariki are e kaineti nakon te aba n nako meang, bwa mwiina ao Reimwanaite a na taua te tabo anne ma ni karekea korakoraia iai man aki karauia man itera nako.\n\n10 Ao Moronaai e kananako naba nakoina, man tangiria bwa e na kakaonimaki ni kawakina mwakoron te aba anne, ao bwa e na ukoukori aanga ni kabane ni karawawataia Reimwanaite n te mwakoro anne, n aron korakorana, bwa tao e na kona ni manga anai n te aro ni kamwane ke n aanga riki tabeua, taian kaawa ake a bubura akekei ake a bon tia n anaaki mai i nanon baia; ao bwa e na mwakuria kamatoaia ma kakorakorakia taian kaawa ake a bubura ake a uakaan, ake a tuai n reke i nanon baia Reimwanaite.\n\n11 Ao e taku naba nakoina, I tangiria bwa N na roko nakoim, bwa nooria, a roko iaora Reimwanaite n tian abara are i rarikin taari i maeao; ao nooria, I nako ni kaaitaraia mangaia are I aki kona ni kawariko.\n\n12 Ngkai, te uea (Amoron) e a tia ni kitana te aba are Taraemera, man tia ni kaongoa te uean aine aron maten tarina, man tia n ikotiia te koraki ae mwaiti, man tia ni mwananga ni kaaitaraia Nibwaite n tian te aba are i rarikin taari i maeao.\n\n13 Ao ngaia are e waaki n aki karauia Nibwaite, ma ni kataia ni kaira nako mwakoron aia taanga ni buaka nakon mwakoron te aba arei, ao e a tia n tuangiia ake e katikuia bwa a na tauii taian kaawa ake a bubura are e a tia n anai, ao bwa a na aki karauia naba Nibwaite ake n te tia i rarikin taari i mainiku, ao a riai n taua abaia Nibwaite ngkai a mwaaka iai, n aron korakoran aia taanga ni buaka.\n\n14 Ao ngaia are Nibwaite a mena i nanon te aro ae kakamaku ni banen aia kauabwi ma onoua n ririki n tautaeka taan moti i aoia ana botanaomata Nibwaai.\n\n15 Ma nooria, e koro bukina bwa n aia kauabwi ma itiua n ririki n tautaeka taan moti, ao Teaenikam, man ana kaetieti Moronaai—are e katea te taanga ni buaka bwa e na kawakina tian te aba i maiaki ao i maeao, e a tia ni waakina mwanangana nakon te aba ni Mari, bwa e na buoka Teaenikam ma ana koraki ni manga anai taian kaawa ake a tia ni bua mai irouia—\n\n16 Ao e koro bukina bwa Teaenikam e karekea te kaetieti bwa e na ekaanako te kaawa are Mureki, man anaia ngkana e kona.\n\n17 Ao e koro bukina bwa Teaenikam, e katauraoi bwa e na ekaanako te kaawa are Mureki, ma ni mwananga ma ana taanga ni buaka ni kaaitaraia Reimwanaite; ma e nooria bwa e aki kona n tokanikai i aoia ngkai a mena n aia tabo ni katantan; ngaia are e katuka te baire are a na waakinna man oki rikaaki nakon te kaawa are te aba ni Mari, n tataninga rokon Moronaai, bwa e na karekea kakorakoraia ana taanga ni buaka.\n\n18 Ao e koro bukina bwa e roko Moronaai ma ana taanga ni buaka n te aba ni Mari, ni banen aia kauabwi ma itiua n ririki n tautaeka taan moti i aoia ana botanaomata Nibwaai.\n\n19 Ao ni moan wakinan te kauabwi ma waniua n ririki, Moronaai ma Teaenikam ma mataniwia aia mataniwi aika a mwaiti a tewea te kabowi ni buaka—bwa tera ae a na karaoia bwa aonga n otinako ni buaka mangaia Reimwanaite; ke bwa tao n aanga riki tabeua ao a kona ni mwaamwanaiia bwa a na otinako man aia tabo ni kamanomano, bwa e aonga n reke aia raka i aoia bwa aonga n anaa te kaawa are Mureki.\n\n20 Ao e koro bukina bwa e kanakoia taan uaa rongorongo nakon aia taanga ni buaka Reimwanaite, are e tararua te kaawa are Mureki, nakon aia tia kairiri, are arana Iakobwa, n tangiria bwa e na otinako ma ana taanga ni buaka bwa e na kaitibo mangaia n taabo ake a maataata i marenaia kaawa aika uoua aikai. Ma nooria, Iakobwa, are te Tioramwaite, e bon rawa n roko ma ana taanga ni buaka bwa e na kaitibo mangaia n te tabo are e maataata.\n\n21 Ao e koro bukina bwa Moronaai, ai bon akea ana kantaninga bwa e na kaitibo mangaia n te tabo ae a na boraoi iai, ngaia are, e karaoa te babaire bwa e na kabwaka nanoia bwa a na otinako Reimwanaite man aia tabo ni kamanomano.\n\n22 Ngaia are e karekea te anga are Teaenikam e na kairia ti tabeman ana koraki ma ni mwananga nako rarikin taari; ao Moronaai ma ana taanga ni buaka, ana mwananga nakon te rereua n te bong, i maeaon te kaawa are Mureki; are ngaia, are n te ingabong, ngke aia taan tararua Reimwanaite a noora Teaenikam, a biri nako n tuanga Iakobwa, are aia tia kairiri.\n\n23 Ao e koro bukina bwa aia taanga ni buaka Reimwanaite a bon mwananga ni kaitaraa Teaenikam, ni kataua inanoia bwa ibukin korakoran mwaitia ao a na bon tokanikai iaon Teaenikam ibukin uarereken ana mwaiti. Ao ngke Teaenikam e noora aia taanga ni buaka Reimwanaite n roko ni kaitaraa, e okirikaki nako rarikin taari, i meang.\n\n24 Ao e koro bukina bwa ngke Reimwanaite a nooria bwa e a biri nako, a kaninikoriaia ni kakioia ma te unga n nano. Ao ngke Teaenikam e bon tabe ni kairia nako Reimwanaite ake a tabe ni kakioa ma e aki reke irouia, nooria, Moronaai e tua bwa mwakoron ana taanga ni buaka ake raona a na mwananga nakon te kaawa, man taua.\n\n25 Ao a karaoa aio, man tiringia ni kabane ake a tiku bwa a na kaawakina te kaawa, eng, ni kabane naake a rawa n anga nako aia bwai ni buaka.\n\n26 Ao ngaia are Moronaai e a taua te kaawa are Mureki ma mwakoron ana taanga ni buaka, ao e mwananga ma ake nikiraia bwa e na kaitibo ma Reimwanaite ngkana a oki ma ni kakioan Teaenikam.\n\n27 Ao e koro bukina bwa Reimwanaite a kakioa Teaenikam ni karokoa ae a roko n uakaan ma te kaawa are te aba ni Mari, ao a kaitiboaki iroun Riaai ma ana taanga ni buaka ae uarereke, are e bon katukaki bwa e na kawakina te kaawa are Te Mari.\n\n28 Ao ngkai nooria, ngke mataniwia aia mataniwi Reimwanaite a noora Riaai ma ana taanga ni buaka bwa e bon roko ni kaaitaraia, a bon biri nako n te aro ae mangaongao, bwa mwiina aki roko n te kaawa are bubura are Mureki i mwaain ae e ooia Riaai; bwa a bon kua i mwin mwaamwanangaia, ao ana koraki Riaai a bon aki kua.\n\n29 Ao ngkai Reimwanaite a bon aki ataia bwa Moronaai e mena ibukiia ma ana taanga ni buaka; ao a bon ti maaka Riaai ma ana koraki.\n\n30 Ngkai Riaai e bon aki tangiria bwa e na ooia n uaa ae e kaitibo ma Moronaai ma ana taanga ni buaka.\n\n31 Ao e koro bukina bwa i mwaain ae a okirikaki Reimwanaite n ae raroa a bon otabwaniniaki irouia Nibwaite, irouia ana koraki Moronaai n te itera are teuana, ao ana koraki Riaai n te itera are teuana, are a bon bane n aki kua man onrake n te korakora; ma Reimwanaite a bon kua i mwin mwanangaia ae abwaabwaki.\n\n32 Ao Moronaai e tua bwa ana koraki a na buakaniia n uaa ae a anganako aia bwaai ni buaka.\n\n33 Ao e koro bukina bwa Iakobwa, ngkai bon aia mataniwi, ao ngkai bon te Tioramwaite naba, ao bon te aomata ae e rarawa ni kokonaki, e kairia Reimwanaite ni buaka ma te un ae korakora ni kaaitaraMoronaai.\n\n34 Ibukina bwa Moronaai e mena ni kawaia, ngaia are Iakobwa e bon korakora nanona bwa e na tiringia ma ni karekea kawaina nakon te kaawa are Mureki. Ma nooria, Moronaai ma ana koraki a bon korakora riki; ngaia are a bon aki anga te kawai nakoia Reimwanaite.\n\n35 Ao e koro bukina bwa a uaia ni buaka man itera aika uoua ma te un ae korakora; ao a bon mwaiti ake a mate man itera aika uoua; eng, ao Moronaai e bon ikoaki ao Iakobwa e mate.\n\n36 Ao Riaai e kakorakora mai ibukiia ma te un ae korakora ma ana koraki aika a korakora, n te aro are Reimwanaite ake a mena i buki a anganako aia bwai ni buaka; ao nikiraia, a bon mangaongao, man aki ataia bwa a na biri nako ke a na un.\n\n37 Ngkai Moronaai ngke e noora mangaongaoia, e taku nakoia: Ngkana kam uoti mai ami bwai ni buaka man anga nako, nooria ti na katoka kawawaean raraami.\n\n38 Ao e koro bukina bwa Reimwanaite ngke a ongo taeka aikai, mataniwia aia mataniwi, ni kabane ake aki tiringaki, a roko man tewenakoi aia bwai ni buaka i waen Moronaai, man tuangiia aia koraki bwa a na karaoa naba are a karaoia.\n\n39 Ma nooria, a bon mwaiti ake a rawa; ao naake a rawa n anga aia kabaang a bon anaaki ma ni kabaeaki, ao aia bwaai ni buaka a bon anaaki mai irouia, ao a bon kairoroaki bwa a na mwananga ma tariia nakon te Aba ni Mari.\n\n40 Ao ngkai mwaitia aia bure ake anaaki e bon raka iaon mwaitia ake a tiringaki, eng, nakon naba mwaitia ake a bon tiringaki man itera ake uoua.\n\n", "alma 53": "[center][font_size=26]Mwakoro 53[/font_size][/center]\n\n[i]Aia bure Reimwanaite a kabonganaki bwa a na mwakuria kamatoatoan te kaawa are Te Mari—Taian kaiangatoa i marenaia Nibwaite e karikirakea tokanikaia Reimwanaite—Ereman e kairia uangaa naati mwaane aika rorobuaka mai irouia ana botanaomata Amon. Uakaan ma 64–63 I.K.[/i]\n\n1 Ao e koro bukina bwa a kateia taan tararua i aoia aia bure ake Reimwanaite, ao a kairoroia bwa a na waaki n tauniia aia mate, eng, ma aia mate naba Nibwaite ake a tiringaki; ao Moronaai e kateia mwaane i aoia bwa a na tararuaia i nanon aia tai ni karaoa aia beku.\n\n2 Ao Moronaai e nakon te kaawa are Mureki ma Riaai, man taua taekan te kaawa ao e a manga angan Riaai. Ao ngkanne nooria, Riaai aei bon te mwaane are e a bon tia ni mena ma Moronaai n angiin ana bubuaka; ao bon te mwaane ae aekan Moronaai, ao a bon kukurei i marenaia n nooran aki kabuanibwaia; eng, ao a bon tangiriia, man tangiraki naba irouia ana botanaomata Nibwaai.\n\n3 Ao e koro bukina bwa i mwin are a tia Reimwanaite n tauniia aia mate ma aia mate naba Nibwaite, a bon kamwanangaki n oki nakon te Aba ni Mari; ao Teaenikam, i aan ana kaetieti Moronaai, e tua bwa a na mwakuri ni kena te mwanono ni katobibia te aba, ke te kaawa are Te Mari.\n\n4 Ao e karekea te anga are a na katea te kateitei ae te oo ae te kai iaon rabeen te mwanono; ao a kawaerakea te tano mai nanon te mwanono nako oin te kateitei are te oo ae te kai; ao a karekea te anga are a na mwakuri iai Reimwanaite ni karokoa ae a katobibia te kaawa are Te Mari n otabwaninia n oo aika matoatoa ae te kai ma te tano, ae rianako abwabwakina.\n\n5 Ao te kaawa ae bubura aio e riki bwa te tabo ni kamanomano ae matoatoa man te tai anne ao n te kaawa aio a bon tararuaaki iai bure ake Reimwanaite; eng, i nanon te oo are a bon tuangiia bwa a na kateia n oin baia. Ngkai Moronaai e bon kairoroaki bwa e na karekea te anga are a na mwakuri Reimwanaite, kioina ngkai e bon beebete tararuakia ngkana a mwakuri; ao ngkana e tangiriia ana taanga ni buaka bwa a na ekii nakoia Reimwanaite.\n\n6 Ao e koro bukina bwa Moronaai e a karekea te tokanikai iaon teuana aia taanga ni buaka Reimwanaite ae moan te korakora, ma ni karekea tauan te kaawa are Mureki, are bon teuana te tabo ni kamanomano ae matoatoa ibukiia Reimwanaite n te aba are Nibwaai; ao ngaia are e a tia naba ni katea te tabo ni kamanomano ibukin kawakinaia ana bure.\n\n7 Ao e koro bukina bwa e a bon aki manga kataia ni buaka ma Reimwanaite n te ririki anne, ma e kabonganaia ana koraki bwa a na katauraoi nakon te buaka, eng, ao ni katei naba taabo ni katantan mai irouia Reimwanaite, eng, ma ni kamaiuia aia aaine ma natia man te rongo ao te karawawataki, ao ni karekea te amwarake ibukin aia taanga ni buaka.\n\n8 Ao ngkai e koro bukina bwa aia taanga ni buaka Reimwanaite, ake i rarikin taari maeao, i maiaki, i nanon ana tai ni mwawa iai Moronaai ibukin te waaki ni kakaitara i bon i buakoia Nibwaite, are e a karika te kaiangatoa i marenaia, e a reke abaia Nibwaite tabeua irouia, eng, n te aro are e a reke tauan tabeua aia kaawa ni mwakoron te aba anne.\n\n9 Ao ngaia are ibukin te buakaka i marenaia, eng, ibukin te kaiangatoa ma te waaki ni kakaitara i buakoia a bon mena n te aro ae moan te kakamaku.\n\n10 Ao ngkai nooria, iai te bwai ae I kan taekinna ni kaineti ma ana aomata Amon, ake bon Reimwanaite, ngkoa; man ana mwakuri Amon ma tarina, ke man te mwaaka ao ana taeka te Atua, a bon tia n rairaki nakon te Uea; ao a bon tia n uotaki rikaaki nakon te aba are Taraemera, man te tai anne a tia ni kawakinaki irouia Nibwaite.\n\n11 Ao ibukin aia berita ao a bon tukaki bwa a na aki tabeki bwaai ni buaka ni kaaitaraia tariia; bwa a bon tia ni karaoa te berita bwa a na aki manga kawawaea te raraa; ao ni kaineti ma aia berita a na bon mate; eng, a na bon kariaia bwa a na bwaka nako nanon baia tariia, ngke arona bwa akea te nanoanga ma te tangiria ae korakora are a kaotia Amon ma tariia nakoia.\n\n12 Ao ibukin aio a bon kairaki nakon te aba are Taraemera; ao a bon tararuaki man te tai anne irouia Nibwaite.\n\n13 Ma e koro bukina bwa ngke a noora te kakamaku, ma te karawawataki ae bati ma kangaanga ake a rinanona Nibwaite ibukiia, a bon onrake n te nanoanga ao a bon tangiria bwa a na tabeki bwaai ni buaka n tei ibukin abaia.\n\n14 Ma nooria, ngke a nang tabeki aia bwaai ni buaka, a bon taonaki nako n ana kairoro Ereman ma tarina, ibukina bwa a nang bon urua te berita are a tia ni karaoia.\n\n15 Ao Ereman e maaku bwa mwiina a urua ao a na bua tamneia; ngaia are ni kabane ake a karaoa te berita ae tabu aei a bon kairoroaki bwa a na nooria tariia n rinanon karawawatakia, n te aro ae rang kakamaku n te tai aei.\n\n16 Ma nooria, e koro bukina bwa iai natia mwaane aika a mwaiti, ake a bon aki karaoa te berita ae tabu are a a na aki tabeki aia bwai ni buaka n tei bon ibukiia ni kaaitaraia aia kairiribai; ngaia are a bon ikoikotiia n te tai aei, ni kamwaitia ake a kona n tabeki bwaai ni buaka, ao a bon araniia bwa Nibwaite.\n\n17 Ao a karaoa te berita ae tabu bwa a na buaka ibukin inaomataia Nibwaite, eng, bwa a na kawakina te aba ni kukurei ni mate ibukina; eng, ao a bon berita n ae tabu naba bwa a na bon aki anganako inaomataia, ma a na buaka n taai nako ni kawakinia Nibwaite ao man kawakinia man te tautoronaki.\n\n18 Ao nooria, bon uangaa mwaitia ataeinimwaane aikai, ake a karaoa te berita ae tabu man anai aia bwai ni buaka bwa a na tei ibukin abaia.\n\n19 Ao nooria ngkanne, ngkai a bon tia n riki mai mwaina bwa bwaai ni karawawata nakoia Nibwaite, a bon riki n te tai aei, bwa taan korakora aia boutokaa; bwa a bon anai aia bwai ni buaka, ao a tangiria bwa e na riki Ereman bwa aia tia kairiri.\n\n20 Ao bon ataeinimwaane, ao a bon rang korakora aki mamakuia ibukin te ninikoriaia, ao te korakora naba ma te marurung; ma nooria bon tiaki ti aei—bwa bon mwaane aika a kokoaua n taai nako ni bwaai nako ake a onimakinaki iai.\n\n21 Eng, bon mwaane aika a kokoaua man taua ma nanoia, bwa a bon tia n reireinaki bwa a na kaawakin ana tua te Atua man nakonako ma te eti i matana.\n\n22 Ao e koro bukina bwa e mwananga Ereman ni kairia ana tautia aika uoua te ngaa rorobuaka n ataeinimwaane, bwa a na boutokaia aomata ake n tian te aba i maiaki i rarikin taari are i maeao.\n\n23 Ao ikai are e a toki aia kauabwi ma waniua n ririki n tautaeka taan moti i aoia ana botanaomata Nibwaai.\n\n", "alma 54": "[center][font_size=26]Mwakoro 54[/font_size][/center]\n\n[i]Amoron ma Moronaai a maroroakina aron ae a na kaibibiti aia bure—Moronaai e tangiria bwa a na kerikaaki Reimwanaite ma ni katoka aia tiriaomata—Amoron e tangiria bwa Nibwaite a na kawenei aia bwai ni buaka ma ni kairaki irouia Reimwanaite. Uakaan ma 63 I.K.[/i]\n\n1 Ao ngkai e koro bukina bwa ni moan waakin aia kauabwi ma ruaiwa n ririki taan moti, ao Amoron e kananako nakon Moronaai bwa e tangiria bwa a na kaibibiti aia bure.\n\n2 Ao e koro bukina bwa Moronaai e bon rootia angin te kukurei ae rianako n ana bubuti, bwa e bon tangiri bwaai ake a na kainnanoi ake a tia ni kanakoaki ibukin boutokaakia bure ake Reimwanaite ibukin boutokaakia oin ana botanaomata; ao e bon tangiriia naba oin ana botanaomata ibukin kakorakoraia ana taanga ni buaka.\n\n3 Ao ngkai a bon tia Reimwanaite n anaia aine aika a mwaiti ma ataei, ao bon akea naba temanna te aine ke te teei i buakoia ana bure Moronaai, ke bure ake e a tia n anaia Moronaai; ngaia are Moronaai e kakaea te kawai are e na kona ni karekei bure aika a mwaiti aika Nibwaite mai irouia Reimwanaite ngkana e kona.\n\n4 Ngaia are e korea te reta n angan ana toro Amoron, are bon ngaia naba are e uota te reta nakon Moronaai. Ao ngkanne aikai taeka ake e koroi nakon Amoron ni kangai:\n\n5 Nooria, Amoron, I a tia ni koroboki nakoim ibukin te bwai ae kaineti ma te buaka aei ae ko kateirakea ni kaaitaraia au botanaomata, ke ae e a tia ni kateirakea tarim ni kaaitaraia, ao are ko bon kamatoa inanom bwa ko na reitia nako i mwin matena.\n\n6 Nooria, N na tuangko te bwai teuana ni kaineti ma ana momotiraoi te Atua, ma korakoran unna ae kanga te kabaang, ae tinetine i aomi ni karokoa ae kam rairananomi ma ni kakerikakia ami taanga ni buaka nakon oin abami, ke te aba are kam bwaibwai iai, are bon te aba are Nibwaai.\n\n7 Eng, I kan tuangko bwaai aikai ngke arona bwa ko kona n ongeaba nako iai; eng, I kan tuangko aron moone are e kakamaku are tataningaia taan tiriaomata n ai arom ma tarim, ma ti ngkana kam rairinanomi ma ni katoka ami waaki n tiriaomata, ao ma n oki ma ami taanga ni buaka nakon oin abami.\n\n8 Ma ngkai kam a tia ngkoa n aki butimwaei bwaai aikai, man tia ni buakaniia ana botanaomata te Uea, ao I kataua bwa kam na manga karaoia riki.\n\n9 Ao ngkai nooria, ti a tauraoi ni butimwaeingkami; eng, ma ngkana kam aki katoka ami waaki, nooria, kam na karuoa i aomi unin te Atua are kam a tia n aki butimwaea, ao kam na bon kamaunaki.\n\n10 Ma, ngkai e maiu te Uea, ao a na roko ara taanga ni buaka nakoimi ngkana kam aki kerikaaki, ao kam na bon mate, bwa ti na bon kaoki ara kaawa ma abara; eng, ao ti na kawakina ara aro ma ana waaki Atuara.\n\n11 Ma nooria, I taku inanou bwa e matebuaka taetaeu nakoimi ni kaineti ma bwaai aikai; bwa I taku inanou bwa ataein moone ngkami; ngaia are N na kaina au reta aei man tuangko bwa I aki kan kaibibiti ara bure, ma ti ngkana ko kainaomata te mwaane ma buuna ma natina, ibukin temanna te bure; ngkana e kona n riki aei ao ko na karaoia, ao N na kaibibiti.\n\n12 Ao nooria, ngkana ko aki karaoa aio, N na roko ni kaaitarako ma au taanga ni buaka; eng, ao N na katokai naba aia bwai ni buaka au aine ma au ataei, ao N na roko ni kaaitarako, ao N na rimwiko nakon oin abam, are bon te aba are ti moan bwaibwai iai, eng, ao e na kangai te raraa ibukin te raraa, eng, te maiu ibukin te maiu; ao N na buakaningkami eng, ni karokoa ae kam kamaunaki mai matan te aonaba.\n\n13 Nooria, I a un, ao au botanaomata naba; kam a tia n ukoukora tiringakira, ao ti a bon tia ni kataia ni kamaiuira. Ma nooria, ngkana kam a manga ukoukora riki kan tiringara ao ti na ukoukora naba tiringami; eng, ao ti na ukoukora naba abara, te aba are ti moan bwaibwai iai.\n\n14 Ngkai e a toki au reta. Ngai Moronaai; Ngai te tia kairiri irouia te botanaomata ae Nibwaite.\n\n15 Ngkai e koro bukina bwa Amoron, ngke e reke irouna te reta aio, e a bon un; ao e korea riki teuana te reta nakon Moronaai, ao aikai taeka ake e koroi ni kangai:\n\n16 Ngai bon Amoron, aia uea Reimwanaite; Ngai bon tarin Amarakaai are kam a tia n tiringnga. Nooria, N na kabooa mwiin raraana iaomi, eng, ao N na roko nakoimi ma au taanga ni buaka bwa I aki maakui am taeka ni kakamaku.\n\n17 Bwa nooria, a bon kairua ami bakatibu nakoia tarira, n te aro are a bon anaa inaomataia nakon te tautaeka ngke bon aia bwai n etina.\n\n18 Ao ngkai nooria, ngkana kam kawenei ami bwai ni buaka, ma ni kariaia bwa kam na tautaekanaki irouia naake bon aia bwai te tautaeka n etina raoi, ao ngkanne N na tuangiia au botanaomata bwa a na kawenei aia bwai ni buaka ao e na manga akea riki te buaka.\n\n19 Nooria, ko a tia n taekin taian taeka ni kakamaku aika a mwaiti nakoiu ma au botanaomata; ma nooria, ti bon aki maaka ami taeka ni kakamaku.\n\n20 Ma e ngae n anne, N na kariaia bwa ti na kaibibiti ara bure n aron are am bubuti, ni kukurei, bwa e aonga n ae I kawakina te amwarake ibukiia au koraki ni buaka; ao ti na kateirakea te buaka ae akea tokina, are a na kona iai n tautaekanaki Nibwaite iroura ke ana kamaunaki n akea tokina.\n\n21 Ao ni kaineti ma te Atua are ko taku bwa ti a tia n totokoia, nooria, ti bon aki ataa te Atua anne, ao ngkami naba; ma ngkana arona bwa bon iai te Atua anne, ti bon aki ataia ma tao e a tia ni karikira ma ngkami naba.\n\n22 Ao ngkana arona bwa iai te riaboro ao moone, nooria tiaki bwa e na kanakoko nako ikekei bwa ko na maeka ma tariu are ko a tia n tiringnga, are ko taku bwa e a tia n nako nakon te tabo arei? Ma nooria akea bongan bwaai aikai.\n\n23 Ngai bon Amoron, are kanoan Tioram, are e kairoroaki irouia ami bakatibu ma ni kairaki nako mai Ierutarem.\n\n24 Ao nooria ngkai, Ngai bon te Reimwanaite ae ninikoria; nooria, e kateirakeaki te buaka aei bwa e na kabooi mwiin aia bure, ao bwa e na kateimatoa ma ni kawakina inaomataia nakon te tautaeka; ao I a katoka au reta nakon Moronaai.\n\n", "alma 55": "[center][font_size=26]Mwakoro 55[/font_size][/center]\n\n[i]Moronaai e rawa ni kaibibiti aia bure—A kamwaneaki ni kamangingaki aia taan tararua Reimwanaite, ao a kainaomataki aia bure Nibwaite—E a tauaki te kaawa are Kiite n akea kawawaean te raraa. Uakaan ma 63–62 I.K.[/i]\n\n1 Ngkai e koro bukina bwa ngke e a tia ni karekea te reta aio Moronaai ao e a bon korakora riki unna, ibukina bwa e bon kororaoi ana atatai Amoron n ataakin ana bure; eng, e ataia bwa Amoron e ataia ae e aki eti bukin kateirakeakin te buaka ibukin kaaitarakia ana botanaomata Nibwaai.\n\n2 Ao e taku: Nooria, I rawa ni kaibibiti ara bure ma Amoron ma ti ngkana e katoki ana waaki ni kabane, n aron are I taekinna n au reta; bwa I aki kona n anganna bwa e na korakora riki nakon ae ngkai.\n\n3 Nooria, I ataia bwa te tabo are a tararuaki iai au aomata ake a kairaki nako bwa bure irouia Reimwanaite; ao ngkai Amoron e rawa n anganai are I tangiria n au reta, nooria, N na anganna n aron au taeka; eng, N na ukoukora te mate i buakoia ni karokoa ae a bubuti reken te rau.\n\n4 Ao ngkai e koro bukina bwa ngke e a tia n taekin bwaai aikai Moronaai, e karekea te anga are e na karaoaki te kakae, bwa tao e na kunea te mwaane ae kanoan Reimwan i buakoia.\n\n5 Ao e koro bukina bwa e kunea temanna, ao arana bon Reimwan; ao bon ngaia temanna ma i buakoia ana toro te uea are e tiringaki iroun Amarakaai.\n\n6 Ngkai Moronaai e karekea te anga are Reimwan ma raona tabeman a na nakoia taan tararuaia Nibwaite.\n\n7 Ngkai Nibwaite a tararuaki n te kaawa are Kiite; ngaia are Moronaai e rinea Reimwan ma ni karekea te anga are e na iai tabeman raona ake a na iria.\n\n8 Ao ngke e a tairiki Reimwan e nakoia taan tararuaia Nibwaite, ao nooria, a noora rokona ao a weteia; ma e taku nakoia: Tai maaku, nooria, Ngai bon te Reimwanaite. Nooria, ti biri nako mai irouia Nibwaite, ao a matu; ao nooria ti anai aia wain man uoti ma ngaira.\n\n9 Ngkai ngke Reimwanaite aikai a ongo taeka aikai a bon butimwaea ma te kukurei; ao a taku nakoina: Anganiira am wain bwa ti na mooi; ti kukurei ngkai kam uota te wain bwa ti a bon kua.\n\n10 Ma e taku Reimwan nakoia: Ti na kawakina te wain aei ni karokoa ae ti a nako ni buakaniia Nibwaite. Ma ana taeka aikai a bon kaingainga riki nanoia bwa a na tangiria ni kan mooi n te wain.\n\n11 Bwa, a taku: Ti a bon kua, ngaia are ti na ana te wain, ao i mwin teutana te tai ao ti na karekea bwaunara te wain, are e na kakorakoraira ni kaaitaraia Nibwaite.\n\n12 Ao e taku Reimwan nakoia: Kam kona ni karaoa ae kam tangiria.\n\n13 Ao e koro bukina bwa a bon mooi n te wain ni karawataa; ao e bon kangkang irouia, ngaia are a bon karawataa riki mooia iai; ao e bon matoatoa, bwa e a tia ni karaoaki bwa e na matoatoa.\n\n14 Ao e koro bukina bwa a bon mooi ao a kukurei, ao i mwin te tai ae aki maan ao a bon bane ni koro ni manging.\n\n15 Ao ngkai ngke Reimwan ma ana koraki a nooria bwa a bon bane ni koro ni manging, ao a matu nako, a oki rikaaki nakon Moronaai man tuanga bwaai ni kabane ake a tia n riki.\n\n16 Ao ngkai aio bon ana iango Moronaai. Ao Moronaai e a tia ni katauraoia ana koraki ma aia bwai ni buaka; ao e nako n te kaawa are Kiite, ngke a matu nako ma ni koro ni mangingin Reimwanaite, man teweia nako bwai ni buaka nakoia bure, n te aro are a banen reke aia bwai ni buaka.\n\n17 Eng, aia aaine naba, ma natia, ma naake a kona ni kabonganai bwaai ni buaka, ao ngke e a tia ni karekei aia bwai ni buaka bure akekei Moronaai; ao a karaoaki bwaai aikai ni kabane i nanon te aki kakarongoa.\n\n18 Ma ngke arona bwa a bon uti Reimwanaite, nooria a bon koro ni manging ao a na tia n tiringaki irouia Nibwaite.\n\n19 Ma nooria, bon tiaki aio nanon Moronaai, bwa e bon aki kukurei n te tiriaomata ke kawawaean te raraa, ma e kukurei ni kawakinaia ana botanaomata man tiringakia; ao aio ibukina bwa e rawa n reke nakoina te motikitaeka ae aki motiraoi, ao e rawa ni bwaka i aoia Reimwanaite man tiringia i nanon aia tai ni koro ni manging.\n\n20 Ma e a tia ni karekea te bwai are e tangiria; bwa e a tia ni karekei aia bwai ni buaka bure ake Nibwaite ake a mena i nanon oon te kaawa, ma n tia n anganiia te korakora bwa a na tauii mwakoro ake a mena i nanon te oo.\n\n21 Ao e karekea te anga are mwaane ake raona a na kerikaaki teuana te raka ni wae mai irouia, ma n otabwaninia aia taanga ni buaka Reimwanaite.\n\n22 Ngkai nooria e karaoaki aio n te tairiki, n te aro are ngke a uti Reimwanaite n te ingabong a nooria bwa a bon otabwaniniaki irouia Nibwaite ma itinaniku, ao bwa bure bon iai aia bwaai ni buaka.\n\n23 Ao ngaia are ti nooria bwa e a reke korakoraia Nibwaite i aoia; ao a kunea bwa n te aro ae e bon aki riai bwa a na un ma Nibwaite; ngaia are mataniwia aia mataniwi e a tangiri aia bwai ni buaka, ao a uoti man tewenakoi i waeia Nibwaite, ma ni bubuti nanoangakia.\n\n24 Ngkai nooria, bon aio are e tangiria Moronaai. E anaia bwa ana bure man te buaka, ma n taua te kaawa, ma n tua bwa ni kabane bure ake Nibwaite a na bane ni kainaomataki; ao a bon kaaina ana taanga ni buaka Moronaai, ao a bon kakorakora ana taanga ni buaka.\n\n25 Ao e koro bukina bwa e tua bwa Reimwanaite ake a kairaki bwa bure, a na bon waaki ni mwakuri ni kamatoatoai mwakuri ni kamatoatoa ni katobibia te kaawa are Kiite.\n\n26 Ao e koro bukina bwa ngke e a tia ni kamatoatoaki te kaawa ae Kiite, n aron are e tangiria, e tua bwa ana bure a na kairaki nakon te kaawa are Te Mari ao e tararua te kaawa anne ma te korakora ae rianako.\n\n27 Ao e koro bukina bwa e ngae ngke a waaki ni kamwamwane Reimwanaite, a bon tauii ma ni kaawakin aia bure ni kabane ake a tia n anai, ma n tararuai taabo ni kabane ma bwaai ake a raka ake a tia ni manga anai.\n\n28 Ao e koro bukina bwa a manga tokanikai riki Nibwaite, ma ni manga tangira inaomataia ma bwaai ni kabane ake a riai n reke irouia.\n\n29 A mwaiti aia tai Reimwanaite ni kataia n otabwaninia n te bong, ma i nanon aia tai ni kataia ao a bon mwaiti aia bure ake a bon bua ma i buakoia.\n\n30 Ao a mwaiti aia tai ni kataia n anganako aia wain nakoia Nibwaite, n te aro are ana tiringia ni bwai ni kamamate ke n te koro ni manging.\n\n31 Ma nooria, a bon aki iremwe n uringa aia Uea ae Atuaia Nibwaite n te tai aei ae aia tai n rinanon te karawawataki. A bon aki kona ni mwane n aia bwai ni kamwane; eng, a bon aki kona ni mooi n aia wain, ma ti ngkana a bon anganiia moa tabemwaang bure ake Reimwanaite.\n\n32 Ao ngaia are a bon rangi karaurau bwa a na akea te bwai ni kamamate ae e na kabutaki i buakoia; bwa ngkana aia wain e na kamamate nakon te Reimwanaite e na bon kamamate naba nakon te Nibwaite; ao ngaia are a katai moa aia mooi ni kabane.\n\n33 Ao ngkai e koro bukina bwa e bon riai bwa Moronaai e na waaki ni katauraoi n ninianako te kaawa are Morianton; bwa nooria, a bon tia Reimwanaite man aia beku korakora ni kamatoatoa te kaawa are Morianton ni karokoa ae riki bwa te tabo ni katantan ae rianako matoatoana.\n\n34 Ao a aki toki n uotia taanga ni buaka aika a boou nakon te kaawa anne, n ikotaki ma bwaunaia aika a boou ni bwaai ake a kainnanoi.\n\n35 Ao ikai are e a toki iai aia kauabwi ma ruaiwa n ririki n tautaeka taan moti i aoia ana botanaomata Nibwaai.\n\n", "alma 56": "[center][font_size=26]Mwakoro 56[/font_size][/center]\n\n[i]Ereman e kanakoa te reta nakon Moronaai, ni karakina aron te buaka ma Reimwanaite—Anetebwati ma Ereman a karekea aia tokanikai ae korakora i aoia Reimwanaite—Ana taanga ni buaka Ereman ake uangaa rorobuaka n ataein ni mwaane a buaka ma te korakora ae kamimi, ao bon akea mai i buakoia ae tiringaki. Te Kibu 1, uakaan ma 62 I.K.; kiibu 2–19 uakaan ma 66 I.K. ao kiibu 20–57 uakaan ma 65–64 I.K.[/i]\n\n1 Ao ngkai e koro bukina bwa ni moan waakin aia katenibwi n ririki n tautaeka taan moti, ni kauouan bongin te moan namwakaina, e a karekea te reta Moronaai mai iroun Ereman, are e takinna iai aroia aomata ni mwakoron te aba arei.\n\n2 Ao aikai taeka ake e koroi, ni kangai: Tariu ae moan te tangiraki, Moronaai, i nanon te Uea ao i nanon naba karawawatakira n ara bubuaka; nooria, tariu ae moan te tangiraki, iai te bwai ae I kan tuangko ni kaineti ma aron ara bubuaka ni mwakoron te aba aio.\n\n3 Nooria, uangaa naati mwaane ake natia aomata ake e kairia rikaaki Amon man te aba are Nibwaai—ngkanne ko ataia bwa naakai bon kanoan Reimwan, are bon ana karimoa n naati mwaane ara bakatibu are Riaai;\n\n4 Ngkai akea bonganan ae N na karakina nakoim aron aia katei ke aroia ni kakewekewe, bwa ko bon atai bwaai ni kabane—\n\n5 Ngaia are e a tau naba bwa N na tuangko ae ataeinimwaane aika uangaa aikai a bon tia n anai aia bwai ni buaka, ma n tangiria bwa N na riki bwa aia tia kairiri; ao ti a tia ni waaki n tei ibukin abara.\n\n6 Ao ngkai ko ataia naba ni kaineti ma te berita ae tabu are a karaoia tamaia, are a na bon aki tabeki bwaai ni buaka ni kaaitaraia tariia bwa a na kawawaeanako raraaia.\n\n7 Man te kauabwi ma onoua n ririki, ngke a noora aron karawawatakira ma kainnanora nako ibukiia, ao a nang bon urua aia berita ae tabu are a tia ni karaoia ma n tabeki aia bwai ni buaka bwa a na tei ibukira.\n\n8 Ma I aki kariaia bwa a na urua te berita ae tabu aei, ni kataua inanou bwa e na kakorakoraira te Atua, n te aro are ti na bon aki manga kainnanoaki riki ibukin kakoroan bukin te berita are a tia ni karaoia.\n\n9 Ma nooria, aio te bwai teuana are ti na kona ni kimwareirei iai. Bwa nooria, n te kauabwi ma onoua n ririki, Ngai, ae Ereman, I bon mwananga ni kairia ataeinimwaane aika uangaa aikai nakon te kaawa ae Iutea, ni buoka Anetebwati, are ko rineia bwa e na kairiri i aoia te botanaomata ni mwakoron te aba anne.\n\n10 Ao I kotiia natiu mwaane ake uangaa, (a bon tau bwa a na aranaki bwa naati mwaane) ma ana taanga ni buaka Anetebwati, are e a karika te kimwareirei ae korakora nakon Anetebwati ibukin korakoraia; bwa nooria, e a bon kerikaaki mwaitia ana taanga ni buaka irouia Reimwanaite ibukina bwa a tia aia taanga ni buaka n tiringia mwaitia ana koraki ae bati, are e a karika nanokawakira.\n\n11 Ma e ngae n anne, ti na karaua nanora n aei, bwa a tia ni mate ibukin ana waaki abaia ma Atuaia, eng, ao a bon kukurei.\n\n12 Ao Reimwanaite a bon tia naba n tauia aia bure aika a mwaiti, ao ni kabane bon mataniwia aia mataniwi, bwa bon akea riki ae a katikua ni kamaiua. Ao ti katautau bwa ngkai a bon mena n te aba are Nibwaai; ao e koaua aei ngkana a bon aki tiringaki.\n\n13 Ao ngkanne aikai kaawa are a tia n reke irouia Reimwanaite ma ni kawawaean raraaia ara koraki aika a rangi ninikoria aika a mwaiti.\n\n14 Te aba are Maentaai, ke te kaawa are Maentaai, ao te kaawa are Teeterom, ao te kaawa are Kumeni, ao te kaawa are Anetebwara.\n\n15 Ao aikai kaawa ake a tauii ngke I roko n te kaawa are Iutea; ao I kunea Anetebwati ma ana koraki ni mwakuri ma korakoraia ni kabane ni kamatoatoa te kaawa.\n\n16 Eng, ao a bon kainnano n rabwataia ao n tamneia naba, bwa a bon tia ni buaka ma te ninikoria n te ngaina ma ni beku n te tairiki ni kamatoa aia kaawa; ao ngaia are a bon korakai n aekan karawawata n aekaia nako.\n\n17 Ao ngkai a matoa nanoia bwa a na karekea te tabo aei ke ana mate; ngaia are ko bon kona n iangoia inanom bwa te taanga ni buaka ae e uarereke aei ae I kariia, eng, natiu mwaane aikai, e bon anganiia te kantaninga ae korakora ao te kimwareirei ae bati.\n\n18 Ao ngkanne e koro bukina bwa ngke Reimwanaite a nooria bwa e a manga reke kakorakoraia ana taanga ni buaka Anetebwati, a bon kairoroaki n ana kaetieti Amoron bwa a na aki kaitaraa te kaawa are Iutea, ke ni kaaitaraira, bwa a na buaka.\n\n19 Ao ngaia are ti bon mutiakinaki iroun te Uea; bwa ngke arona bwa a kawarira n arora are ti mamaara ao a na bon tia ni kamauna ara taanga ni buakaka ae uarereke; ma ti bon kawakinaki.\n\n20 A bon tuangaki iroun Amoron bwa a na tararuai taian kaawa ake a bubura ake a tia n anai. Ao ngaia are e a toki te kauabwi ma onoua n ririki. Ao ni moan waakin te kauabwi ma itiua n ririki ti a bon tia ni katauraoa ara kaawa ao ngaira n tauraoi ni kaitaraa buakanakira.\n\n21 Ao ngkanne ti a bon tangiria bwa a na roko Reimwanaite nakoira; bwa ti bon rawa n ekianako i nanon aia tabo ni kamanomano.\n\n22 Ao e koro bukina bwa bon iai ara tia uarongorongo ake ti katikuia n taabo aika a kakaokoro bwa a na tatarataraa mwamwanangaia Reimwanaite, bwa a na aki kona n riaora n te tairiki ke te ngaina n ekaanako ara kaawa ake a bubura riki tabeua ake a mena i meang.\n\n23 Bwa ti ataia bwa e bon aki tau korakorara ni kaaitaraia n taian kaawa ake a bubura akekei; ngaia are ti tangiria, bwa ngkana a rirarikira ao ti na roko i aoia mai bukiia, ma ni buakaniia mai ibuki n te tai naba are a bon kaaitaraki iai i moa. Ti taku i nanora bwa ti kona n tokanikai i aoia; ma nooria, ti bon nanokawaki n aron te bwai are ti tangiria aei.\n\n24 A bon aki kan rirarikira ma aia taanga ni buaka ae bwanin, ao ma mwakorona naba, bwa mwiina e aki tau korakoraia ao a bwaka.\n\n25 Ao a bon rawa naba ni mwananga ni kaitaraa te kaawa are Taraemera; ao a rawa naba n rinanon mwiin te karaanga are Tiitan, n riaona nakon te kaawa are Nibwaaia.\n\n26 Ao ngaia are, a bon kamatoatoa nanoia bwa a na tauii kaawa ake a bubura ake a tia n anai, n aia taanga ni buaka.\n\n27 Ao ngkai e koro bukina bwa n te kauoua n namwakaina n te ririki aei, a bon uotaki nakoira bwaai aika ti kainnanoi aika a bati mai irouia tamaia natiu mwaane ake uangaa.\n\n28 Ao a kanakomaiakaki naba nakoira uangaa mwaane man te aba are Taraemera. Ao ngaia are ti a tauraoi ma tebwina te ngaa mwaane, ma bwaai nako ibukiia, ao ibukiia naba buiia ma natia.\n\n29 Ao Reimwanaite, ngke a nooria bwa e rikirake ara taanga ni katoa bong, ao a roko bwaai ake ti kainnanoi ibukin boutokaara, a waaki n e ekiranako, bwa a na kataia ni katoka reken ara bwai ma korakorara.\n\n30 Ngkai ngke ti nooria bwa a moanna n aki rau Reimwanaite n te aro aei, ti a bon tangiria ni karaoa te babaire ae a na rotaki iai; ngaia are Anetebwati e anga te kaetieti bwa N na mwananga ma natiu aika a uarereke nakon te kaawa ae bubura ae uakaan, bwa aongkoa ti uoti bwaai aika a kainnanoaki nakon te kaawa ae bubura ae uakaan.\n\n31 Ao ti na mwananga i rarikin te kaawa ae bubura ae Anetebwara, bwa aongkoa ti na nakon te kaawa are e raroa riki, n tian te aba I rarikin taari.\n\n32 Ao e koro bukina bwa ti bon mwananga, ma aongkoa ti na nako nakon te kaawa ma ara bwaai nako ake ti kainnanoi.\n\n33 Ao e koro bukina bwa e mwananga Anetebwati ma mwakoron ana taanga ni buaka, ma ni katikuia ake nikiraia bwa a na tararua te kaawa. Ma e bon aki mwananga ni karokoa ae I a tia ni mwananga ma au taanga ni buaka ae uarereke, man roko n uakaan ma te kaawa are bubura are Anetebwara.\n\n34 Ao ngkai, n te kaawa are Anetebwara a bon mena iai aia taanga ni buaka Reimwanaite ake a rang korakora riki; eng, ake a rang mwaiti riki kaaia.\n\n35 Ao e koro bukina bwa ngke a tia ni kaongoraeaki irouia aia taan kareke rongorongo, a bon mwananga ni kaaitaraira ma aia taanga ni buaka.\n\n36 Ao e koro bukina bwa ti bon birinako mai irouia, nako meang. Ao ngaia are ti a kairianako aia taanga ae te kabanea ni korakora Reimwanaite.\n\n37 Eng, nakon te raroa ae bon tau, n te aro are ngke a noora ana taanga ni buaka Anetebwati bwa e kakioia, ma korakoraia, a bon aki rairaki nakon te maing ke te atai, ma a waakina mwanangaia n te kawai ae eti n rimwira; ao, n aron are ti kataua bon aia iango bwa a na tiringira i mwaain are a reke iroun Anetebwati, ao a karaoa aio bwa aonga n aki otabwaniniaki irouia ara koraki.\n\n38 Ao ngkai, Anetebwati, ngke e noora te kabuanibwai are e na reke nakoira, e kawaekoa riki mwanangaia ana taanga ni buaka. Ma nooria, e a bon bong; ngaia are ti aki reke irouia, ao aki naba reke iroun Anetebwati; ngaia are ti a motirawa ibukin te tairiki.\n\n39 Ao e koro bukina bwa i mwaain karangainan te ingabong, nooria, a kakioira Reimwanaite. Ngkai e bon aki tau korakorara n un mangaia; eng, I aki kariaia bwa natiu mwaane aika a uarereke a na reke i nanon baia; ngaia are ti bon waakina mwanagara, ao ti mwananga nakon te rereua.\n\n40 Ngkai a bon rawa n rairaki nakon te atai ao nakon te maing bwa mwiina ao a otabwaniniaki; ao ngai naba I rawa n rairaki nakon te atai ke te maing bwa mwiina I reke irouia, ao ti bon aki kona n tei ni kaaitaraia, ma ti na tiringaki, ao a na birinako; ao ngaia are ti birinako ni kabongnga nakon te rereua, ni karokoa ae e a roo.\n\n41 Ao e koro bukina bwa, ngke e a roko ootan te ingabong, ti a manga nooria riki Reimwanaite bwa a kakioira, ao ti bon birinako mai irouia.\n\n42 Ma e koro bukina bwa a bon aki kakioira n ae raroa i mwaain ae a toki; ao bon moaningabongin te kateniua ni bong n te kaitiua n namwakaina.\n\n43 Ao ngkai, ti aki ataia bwa tao a reke iroun Anetebwati, ma I taku nakoia au koraki: Nooria, ti aki ataia ma a bon toki i aan te kantaninga are a na roko nakoira, bwa aonga ni kamwaneira n aia bwai ni kamwane;\n\n44 Ngaia are teraa ami iango, natiu mwaane, kam na kaitaraia n te buaka?\n\n45 Ao ngkai I taku nakoim, tariu ae moan te tangiraki ae Moronaai, bwa I bon tuai man noora te ninikoria ae moan te korakora, tiaki, bon akea i buakoia Nibwaite.\n\n46 Bwa ngkai I aki toki ni weteia bwa natiu mwaane (bwa a bon bane n uarereke) a bon kangai nakoiu: Tamara, nooria e mena Atuara iroura, ao e na bon aki kariaia bwa ti na bwaka; ngkanne ti na mwananga; ti na aki tiringia tarira ngkana aki kumeira; ngaia are ti na mwananga, i mwina ao a tokanikai iaon ana taanga ni buaka Anetebwati.\n\n47 Ngkai a bon tuai ma ni bubuaka, ma a bon aki maaka te mate; ao a bon iangoa riki inaomataia tamaia nakon maiuia; eng, a bon tia n reireinaki irouia tinaia, bwa ngkana aki nanououa, ao e na kamaiuia te Atua.\n\n48 Ao a taekin nakoiu aia taeka tinaia, ni kangai: Ti bon aki nanououa bwa a ataa aio tinara.\n\n49 Ao e koro bukina bwa I oki rikaaki ma au koraki ake uangaa ni kaaitaraia Reimwanaite aikai ake a kakiokioira. Ao ngkai nooria, a reke n ana taanga ni buaka Anetebwati, ao e waaki te buaka ae moan te kakamaku.\n\n50 E a kua ana taanga ni buaka Anetebwati, ibukin mwanangaia ae e abwaabwaki i nanon te tai ae uarereke, ao a nang reke i nanon baia Reimwanaite; ao ngke I aki okirikaki ma au koraki ake uangaa ao e na bon aki reke are bon oin bukin mwanangaia.\n\n51 Bwa Anetebwati e teke n te kabaang, ao angiia naba aia taan kairiri, ibukin kuaia, are e reke man kawaekoakoakia ni mwananga—ngaia are ana koraki Anetebwati a bon mangaongao ngke a bwaka aia taan kairiri, ao a moanna ni kerikaaki i mataia Reimwanaite.\n\n52 Ao e koro bukina bwa a karekea te ninikoria Reimwanaite, ao a waaki ni kakioia ma te korakora ae bati ngke e a roko naba Ereman ma ibukiia ma ana koraki ae uangaa, man tiringia aika mwaiti, n te aro are aia taanga ni buaka Reimwanaite ae bwanin a toki man rairakia Ereman.\n\n53 Ao ngkai ngke ana botanaomata Anetebwati a nooria bwa tannako mai irouia, a ikotiia ma aia koraki man roko mai bukiia Reimwanaite.\n\n54 Ao ngkai e koro bukina bwa ngaira, ana botanaomata Nibwaai, ana botanaomata Anetebwati, ao ngai ma au koraki are uangaa, ti bon otabwaninia Reimwanaite, man tiringia; eng, n te aro are a bon kairoroaki bwa a na anganako aia bwai ni buaka ao ngaia naba bwa bure man te buaka.\n\n55 Ao ngkai e koro bukina bwa ngke a bon tia n taenikai nakoira, nooria, I warekia ataeinimwaane ake a buaka ma ngai, bwa I maaku bwa mwiina a mwaiti ake a tiringaki.\n\n56 Ma nooria, e koro kukureiu, bwa bon akea naba temanna mai i buakoia ae e bwaka nako aontano; eng, ao a bon buaka n aron ae iai irouia korakoran te Atua; eng, a bon tuai man nonoraki mwaane bwa a na buaka ma te korakora ae kamimi; ao a roko i aoia Reimwanaite ma te korakora ae bati, n te aro are a maakuia; ao ibukin aei ao Reimwanaite a bon anga ngaia bwa a na riki bwa bure man te buaka.\n\n57 Ao ibukina bwa akea ara tabo ibukiia bure, are ti na kona n tararuaia iai mai irouia aia taanga Reimwanaite, ngaia are ti a kanakoia nakon te aba are Taraemera, ma mwakoron ana koraki Anetebwati ake a aki tiringaki, bwa raoia; ao nikiraia I anaia man ikotiia ma au ataeinimwaane aika a uarereke aika Amonaite, ma ni mwananga n okira te kaawa are Iutea.\n\n", "alma 57": "[center][font_size=26]Mwakoro 57[/font_size][/center]\n\n[i]Ereman e karakina anakin Anetebwara ma taenikai ao rimwi te buaka ibukin Kumeni—Ana ataeinimwaane ake a uarereke ake Amonaite a buaka ma te ninikoria; a bane n ikoaki, ma akea ae mate—Kite e karakina tiringakia ma birinakoia bure ake Reimwanaite. Uakaan ma 63 I.K.[/i]\n\n1 Ao ngkai e koro bukina bwa I karekea te reta mai iroun Amoron, te uea, are e taekinna iai bwa ngkana I kainaomataia bure ake man te buaka are ti a tia n anai ao e na anga te kaawa are Anetebwara nakoira.\n\n2 Ma I kanakoa te reta nakon te uea, bwa ti kakoaua bwa e tau korakoraia ara taanga ni buaka n anaa te kaawa are Anetebwara; ao ngkana ti kainaomataia bure ibukin te kaawa anne ao ti taku bwa bon baaba ngaira, ao ti bon ti kona ni kainaomataia ara bure ngkana ti kaibibitia ma Nibwaite ake a kabureaki.\n\n3 Ao Amoron e rawa n au reta, bwa e rawa ni kaibibiti bure; ngaia are ti a waaki ni katauraoi bwa ti na kaitaraa te kaawa are Anetebwara.\n\n4 Ma kaain Anetebwara a bon kitana te kaawa, ma ni biri nako nakon kaawa ake a bubura riki tabeua, ake bon aia bwaai, bwa a na kamatoatoai; are ngaia are te kaawa are Anetebwara e a reke i nanon baira.\n\n5 Ao ikai are e a toki iai aia kauabwi ma waniua n ririki n tautaeka taan moti.\n\n6 Ao e koro bukina bwa ni moan waakin te kauabwi ma ruaiwa n ririki, ao ti a karekea bwaunara ni bwaai ake ti kainnanoi, ao kamwaitan riki ara taanga ni buaka, man te aba are Taraemera, ao man aaba ake a uakaan, nakon te mwaiti ae onoua te ngaa mwaane, irarikiia natia mwaane Amonaite ake a roko n raonia tariia, are au koraki are uangaa. Ao nooria, ti bon korakora, eng, ao a bon mwaiti ara bwai ake ti kainnanoi ake ti a uoti mangaira.\n\n7 Ao e koro bukina bwa bon nanora bwa ti na kateirakea te buaka ma te taanga ni buaka are e katukaki bwa a na kawakina te kaawa are Kumeni\n\n8 Ao ngkai nooria, N na kaotia nakoim bwa e bon koro bukin are ti tangiria; eng, n ara taanga ni buaka ae korakora, ke ni mwakoron ara taanga ni buaka ae korakora, ao ti bon otabwaninia te kaawa are Kumeni n te bong, teutana i mwaain are a na karekei bwaai ake a kainnanoi.\n\n9 Ao e koro bukina bwa ti bon tiku n otabwaninia te kaawa i nanon tairiki aika a bati; ma ti bon matu ma ara kabaang, man taratara, bwa a na aki roko Reimwanaite nakoira n te tairiki n tiringira, bwa e mwaiti aia tai ni kata aei; ma ni mwaitin te tai are a kata aei ao e bon bwaro raraaia.\n\n10 E aki maan ao a roko bwaai ake a kainnanoi, ao a nang rin n te kaawa n te tairiki. Ao a kuba bwa ai tiaki Reimwanaite ma ai ngaira Nibwaite; ngaia are, ti bon anaia ma aia bwaai ake a kainnanoi.\n\n11 Ao e ngae ngke Reimwanaite a bon kamaenakoaki ma ni bwaai ake a boutokaaki iai n te aro aei, a bon matoatoa naba nanoia bwa a na taua te kaawa; ngaia are e bon riai bwa ti na uoti bwaai ake a kainnanoi ma ni kanakoi nako Iutea, ao ara bure nakon te aba are Taraemera.\n\n12 Ao e koro bukina bwa e aki bati te bong i mwina ao Reimwanaite a moanna ni bwara nanoia n te ibuobuoki; ngaia are a anganako te kaawa nako nanon baira; ao ngaia are e a koro bukin ara babaire ibukin karekean te kaawa are Kumeni.\n\n13 Ao e koro bukina bwa e korakora mwaitia ara bure, n te aro are e ngae ngke e rang korakora mwaitira, ti a bon kairoroaki bwa ti na kabonganaia ara taanga ni buaka ni kabane ni kawakinia ke ti na tiringia.\n\n14 Bwa nooria, a bon otinako ni mwaiti, ma ni buaka n taian atibu, ma ambo, ma te bwai are e kona n reke i baia, n te aro are ti tiringia nakon uangaa mwaitia i mwin are a taenikai nakoira bwa ara bure man te buaka.\n\n15 Ngaia are e bon riai ibukira, bwa ti na katoka maiuia, ke ti na tararuaia, ma te kabaang i baira; nakon te aba are Taraemera; ao I rarikin anne e bon ti tau bwaai ake ti kainnanoi ibukiia ara botanaomata, e ngae ngke iai are ti anaia mai irouia Reimwanaite.\n\n16 Ao ngkai, n taai ni kaangaanga aikai, ao bon te bwai ae kakawaki bwa ti na iangoa aroia ara bure man te buaka aikai; ma e ngae n anne, ti bon motikia bwa ti na kanakoia nakon te aba are Taraemera; ngaia are ti rinea mwakoron ara koraki, ma n anganiia te tautaeka i aoia ara bure bwa a na nakon te aba are Taraemera.\n\n17 Ma e koro bukina bwa n te ingabong a bon okirikaki. Ao ngkanne nooria, ti bon aki titirakinia ibukiia bure; bwa nooria, a bon roko Reimwanaite i aora, ao a bon oki bwa a na kamaiuira bwa ti na aki bwaka nako nanon baia. Bwa nooria, Amoron e a bon tia ni kanakoa bwa boutokaakiia bwaunaia ae boou ni bwaai aika a kainnanoi ma te taanga ni buaka ae mwaiti.\n\n18 Ao e koro bukina bwa mwaane ake ti kanakoia ma bure a bon okirikaki n tuoia, kioina ngkai a nang tokanikai i aora.\n\n19 Ma nooria, au koraki ake uangaa ma onongaun a bon kakorakoraia ni buaka; eng, a bon matoatoa i mataia Reimwanaite, ma n tiringia ni kabane ake a kaaitaraia.\n\n20 Ao ngke nikiraia ara taanga ni buaka a nang moanna ni kerikaaki mai mataia Reimwanaite, nooria, naake uangaa ma onongaun a bon tei ni matoatoa ma n aki bwarannano.\n\n21 Eng, ao a bon ongeaba ma ni karaoi raoi nanon taeka ni kairiri ni kabane; eng, ao e bon karaoaki nakoia n aron aia onimaki; ao I bon uring taeka ake a taekin nakoiu are a reireinaki irouia tinaia.\n\n22 Ao ngkai nooria, bwa bon natiu mwaane aikai, ma mwaane ake a bon tia n rineaki bwa a na kairia bure, ake a reke irouia te tokanikai ae korakora aei; bwa bon ngaia ake a konaia Reimwanaite; ngaia are a bon kakioaki n oki nakon te kaawa are Maentaai.\n\n23 Ao ti kaoka ara kaawa are Kumeni, ao ti aki bane n tiringaki n te kabaang, ma e ngae n anne, a bon mwaiti ara koraki ake a bua.\n\n24 Ao e koro bukina bwa i mwin are a biri nako Reimwanaite, I anga naba ngkekei te kaetieti bwa au koraki ake a ikoaki a na anaaki mai buakoia ake a mate, man tua bwa a na karaoaki ikoakiia.\n\n25 Ao e koro bukina bwa uabubua, mai buakoia au koraki ake uanga ma onongaun, ake a tong ibukin buan raraaia; ma e ngae n anne, ibukin raoiroin te Atua, ao ti a bon rangi ni miimi, ao a bon kimwareirei naba ara taanga ni buaka ae bwanin, bwa bon akea naba temanna mai i buakoia ae bua maiuna; eng, ao bon akea naba temanna mai i buakoia ae e aki mwaiti ikoakina.\n\n26 Ao ngkai, kawakinan maiuia bon te bwai ae rangi ni kamiimi nakon ara taanga ni buaka ae bwanin, eng, bwa a bon kamaiuaki ao iai te ngaa ma i buakoia tarira ake a tiringaki. Ao ti bon bukinna bwa e riki man mwaakan te Atua ae kamimi, ibukin korakoran aia onimaki n te bwai are a tia n reireinaki bwa a na kakoaua—bwa iai te Atua ae momotiraoi, ao anne e aki nanokokoraki, ao a na bon kawakinaki ni mwaakana ae moan te kamimi.\n\n27 Ngkai aio aron aia onimaki naake I a tia n taekinia; a bon ataei, ao a matoatoa aia iango, ao a bon aki toki n onimakina te Atua.\n\n28 Ao ngkanne e koro bukina bwa i mwina are ti a tia n tabeakinia ara koraki ake a ikoaki, man tauniia ara mate ma aia mate naba Reimwanaite, are a bon mwaiti, nooria, ti bon titirakina Kite aroia bure are a bon waaki mangaia nakon te aba are Taraemera.\n\n29 Ao ngkai Kite bon mataniwia mataniwi i aoia te koraki ake a rineaki bwa a na tararuaia ni mwanangaia nakon te aba.\n\n30 Ao ngkai, aikai taeka ake e taekin Kite nakoiu: Nooria, ti bon waaki rikaaki nakon te aba are Taraemera ma ara bure. Ao e koro bukina bwa ti kaitibo ma taan kareke rongorongo man ara taanga ni buaka, ake a bon kanakoaki bwa a na taratara aia tabo n tiku Reimwanaite.\n\n31 Ao a takarua nakoira ni kangai—Nooria, a mwananga aia taanga ni buaka Reimwanaite nakon te kaawa are Kumeni; ao nooria, a na roko i aoia, eng, ma n tiringia ara botanaomata.\n\n32 Ao e koro bukina bwa ara bure a bon ongo aia takarua, are e a karika ninikoriaia; ao a teirake ni kaaitaraira.\n\n33 Ao e koro bukina bwa ibukin aia kaitara ao tia kariaia bwa ti na tiringia n ara kabaang. Ao e koro bukina bwa a biri ni mwaiti ni kaitarai ara kabaang, n te aro are, a mwaiti riki mai i buakoia ake a tiringaki; ao nikiraia a bon otinako mai i buakora ma ni biri nako mai iroura.\n\n34 Ao nooria, ngke a tia ni biri nako ao ti a bon aki kona ni karekeia, ti bon mwananga ma te kawaekoa nakon te kaawa are Kumeni; ao nooria, ti bon roko n te tai are ti na kona ni buokiia tarira ni kawakina ara kaawa.\n\n35 Ao nooria, ti a manga kainaomataki riki mai nanon baia ara kairiribai. Ao e na kakabwaiaki aran Atuara; bwa nooria, bon ngaia are e kainaomataira; eng, are e karaoa te bwai ae korakora aio ibukira.\n\n36 Ngkai e koro bukina bwa ngke Ngai, Ereman, e a tia n ongo ana taeka Kite aikai, I a bon onrake n te kimwareirei ae bati ibukin raoiroin te Atua ni kawakinira, bwa ti aonga n aki mate; eng, I onimakinna bwa tamneia ake a tia n tiringaki a bon tia n rin i nanon raun Atuaia.\n\n", "alma 58": "[center][font_size=26]Mwakoro 58[/font_size][/center]\n\n[i]Ereman, Kite ao Teaoma a taua te kaawa are Maentaai n te aro ni kamwane—A kerikaaki Reimwanaite—A kawakinaki natia mwaane ana botanaomata Amon ngkai a teimatoa ni kawakina inaomataia ma aia onimaki. Uakaan ma 63–62 I.K.[/i]\n\n1 Ao nooria, ngkai e koro bukina bwa ara kantaninga are i mwina bon anakin te kaawa are Maentaai; ma nooria, bon akea te anga are ti kona ni kairia nako man te kaawa irouia ara koraki ae uarereke. Bwa nooria, a bon uringa are ti a tia ni karaoia mai i mwaaina; ngaia are ti bon aki kona ni kamwaneia nako man aia tabo ni kamanomano.\n\n2 Ao a bon rang mwaiti riki nakon ara taanga ni buaka n te aro are ti rawa n nako n ekianako n aia tabo ni kamanomano.\n\n3 Eng, ao e bon riai bwa ti na kabonganaia ara koraki ni kaawakin mwakoron te aba are bon ara bwai are ti a tia ni manga karekea; ngaia are e bon riai bwa ti na tataninga, bwa ti na kona ni manga karekea kakorakorakira man te aba are Taraemera ao bwaunara ae boou ni bwaai ake ti kainnanoi.\n\n4 Ao e koro bukina bwa I bon kanakoa ara tia tei tabemwaang nakon te kowana n abara, bwa a na kaongoraea aroia ara botanaomata. Ao e koro bukina bwa ti bon tataninga reken bwaai ake ti kainnanoi ma kakorakorakira man te aba are Taraemera.\n\n5 Ma nooria, e bon raoiroi aio nakoira teutana; bwa Reimwanaite a bon karekea naba korakoraia ae bati man te bong teuana nakon te bong teuana, ao bwaai ake a kainnanoi aika a mwaiti; ao ngaia are aio arora n te tai aei.\n\n6 Ao Reimwanaite a bon otinako ni kaaitaraira n te tai teuana ao teuana, ni kataua bwa a na tiringira n te aro ni kamwane; ma e ngae n anne ao ti bon aki roko ni buaka mangaia, ibukin aroia ni kerikaaki ao aia tabo ni kamanomano.\n\n7 Ao e koro bukina bwa ti tiku n tataninga n taai ni kaangaanga aikai i nanon te maan ae namwakaina aika a mwaiti, ni karokoa ae ti a kuri ni mate ibukin tangiran te amwarake.\n\n8 Ma e koro bukina bwa e bon reke kanara, are e tararuaki man uotaki nakoira irouia uoua te ngaa mwaane ake a roko ni buokiira; ao bon ti aio te buoka are ti a karekea, ibukin tararuakira ma abara bwa ti na aki bwaka i nanon baia ara kairiribai, eng, bwa ti na buaka ma ara kairiribai ae koro mwaitia.\n\n9 Ao ti bon aki ataa bukin karawawatakira aio, ke teraa bukin ae a aki kanakomaia riki kakorakorakira, ngaia are ti a bon nanokawaki man onrake n te maaku, bwa mwiina ao e roko ana motikitaeka te Atua iaon abara, ao ti kabwakaki man tiringaki.\n\n10 Ngaia are ti bon bunra nako tamneira n te tataro nakon te Atua, bwa e na kakorakoraira ma ni kainaomataira mai nanon baia ara kairiribai, eng, ao bwa e na anganiira naba te korakora bwa ti na tauii ara kaawa, ma abara, ma ara bwai nako, ibukin boutokaakia ara botanaomata.\n\n11 Eng, ao e koro bukina bwa te Uea ae Atuara e bon kawarira ma te karaunano bwa e na bon kainaomataira; eng, n te aro are e bon taekina te rau nakon tamneira, ao man anganiira te onimaki ae korakora, ma ni karekea ae ti na kantaninga te kainaomataki irouna.\n\n12 Ao ti bon kaninikoriaira ma ara taanga ni buaka ae uarereke are ti a tia ni karekea, ma ni katikua ni kamatoatoa inanora bwa ti na tokanikai i aoia ara kairiribai, man tauii abara, ma ara bwai nako, ma buura, ao natira, ma ara waaki n inaomata.\n\n13 Ao ngaia are ti a waaki ma korakorara ni kabane ni kaaitaraia Reimwanaite, ake a mena n te kaawa are Maentaai; ao ti katei ara umwanrianna i rarikin te rereua, are e kaan ma te kaawa.\n\n14 Ao e koro bukina bwa n te ingabong, ngke a nooria Reimwanaite bwa ti mena n te tia i rarikin te rereua are e kaan ma te kaawa, ao a kanakoia taan kareke rongorongo ni katobibira bwa aonga n ataa mwaitia ma korakoran ara taanga ni buaka.\n\n15 Ao e koro bukina bwa ngke a nooria bwa ti bon aki korakora, n aron mwaitira, ma a maaku bwa mwiina ti kamaenakoia ma boutokaakia ngkana aki otinako ni buaka mangaira man tiringira, ao a taku naba inanoia bwa e beebete aron tiringakira bwa aia taanga ni buaka a mwaiti, ngaia are e katauraoi bwa a na otinako ni kaaitaraira ni buaka mangaira.\n\n16 Ao ngke ti nooria bwa a waaki ni katauraoi bwa a na otinako ni kaaitaraira, nooria, I tua bwa Kite, ma ana koraki tabeman, a na karabaia n te rereua, ma Teaomna naba ma ana koraki tabeman a na karabaia naba n te rereua.\n\n17 Ngkai Kite ma ana koraki a mena n te angatai ao ake tabemwaang a mena n te anga maing; ao ngke a tia ni karabaia, nooria, I tiku ma nikiraia au taanga ni buaka, n te tabo naba are ti bon moan katei ara umwanrianna ni katauraoi nakon te tai are a na roko Reimwanaite ni buaka.\n\n18 Ao e koro bukina bwa a otinako Reimwanaite ma aia taanga ni buaka ae mwaiti ni kaaitaraira. Ao ngke a roko ma ni moanna ni bwaka iaora ma te kabaang, I tua bwa au koraki, ake raou, a na kerikaaki nakon te rereua.\n\n19 Ao e koro bukina bwa a kawaekoaia Reimwanaite n rimwira, bwa e korakora nanoia ni kan karekeira bwa aonga n tiringira; ngaia are a bon irira nakon te rereua; ao ti bon rinukaia Kite ma Teomna ma aia koraki n te aro are a bon aki nooraki irouia Reimwanaite.\n\n20 Ao e koro bukina bwa ngke a bwakanako Reimwanaite, ke ngke e a bwakanako te taanga ni buaka, a teirake Kite ma Teaomna man aia tabo ni karaba, ma ni kamaenakoia aia tia uarongorongo Reimwanaite mai irouia n te aro are a na aki oki nakon te kaawa.\n\n21 Ao e koro bukina bwa ngke a kamaenakoia, a biri nakon te kaawa ma ni bwaka i aoia taan tararua ake a katukaki bwa a na taraa te kaawa, n te aro are a tiringia man taua te kaawa.\n\n22 Ao ngkai e riki aio ibukina bwa Reimwanaite a kariaia bwa a na nako aia taanga ni buaka ae bwanin, nakon te rereua, ao ti tabeman taan tararua aika a tiku\n\n23 Ao e koro bukina bwa Kite ma Teaomna a tauii aia tabo ni kamanomano n te aro aio. Ao e koro bukina bwa ngke ti a waakina mwanangara, i mwin mwaamwanangara ae bati i nanon te rereua nakon te aba are Taraemera.\n\n24 Ao ngke a noorira Reimwanaite bwa ti mwananga nakon te aba are Taraemera, e bon korakora maakuia bwa mwiina ao iai te babaire ae kaweneaki bwa kairaia nakon te tiringaki; ngaia are a waaki ni kerikaaki riki nakon te rereua, eng, n oki rikaaki n te kawai are a bon roko iai.\n\n25 Ao nooria, e a bon bong ao a katei umwaianrianna, bwa aia mataniwi mataniwia Reimwanaite a taku inanoia bwa a kua Nibwaite ibukin mwanangaia; ao a taku inanoia bwa a mwananga ma aia taanga ni buaka ae bwanin ngaia are a aki tabe n iangoa te kaawa are Maentaai.\n\n26 Ao ngkai e koro bukina bwa ngke e a bong, I tua bwa a na aki matu au koraki, ma a na waakina mwanangaia nakon te aba are Maentaai n te kawai ae kaokoro.\n\n27 Ao ibukin mwanangara n te tairiki aio, nooria, ngke e a ingabong ti a bon raroanako ma Reimwanaite, n te aro are ti bon roko rimoaia n te kaawa are Maentaai.\n\n28 Ao e koro bukina bwa n te kawai ni kamwane aio ao ti a bon taua te kaawa are Maentaai n akea kawawaean te raraa.\n\n29 Ao e koro bukina bwa ngke a roko n uakaan ma te kaawa are bubura aia taanga ni buaka Reimwanaite, man nooria bwa ti a tauraoi ni kaitibo mangaia, e bon korakora kubanakoia ao a taonaki n te maaku ae korakora, n te aro are a bon biri nako nakon te rereua.\n\n30 Eng, ao e koro bukina bwa aia taanga ni buaka Reimwanaite a bon biri nako ma ni mwakoron te aba aio. Ma nooria, a bon uotia nako aine ma ataei n otinako man te aba.\n\n31 Ao taian kaawa ake a bubura akekei, are a bon tia n tauaki irouia Reimwanaite, n te tai aei ao a bane ni mena i nanon baira; ao tamara ma ara aine ma natira a bon oki nakon mwengaia, ni kabane ma ti naake a bon tia n tauaki bwa bure man uotaki nako irouia Reimwanaite.\n\n32 Ma nooria, e bon uarereke ara taanga ni buaka ibukin kawakinaia kaawa aika a mwaiti ma aaba ni bwaibwai aika a korakora.\n\n33 Ma nooria, ti bon onimakina te Atua are e a tia n anganiira te tokanikai iaon aaba aikai, n te aro are ti a karekei kaawa ma aaba, ake bon ara bwai.\n\n34 Ngkai ti bon aki ataa bukina bwa e aera te tautaeka ngkai e aki manga anganiira riki kakorakorakira; ao mwaane ake a roko nakoira aki naba ataia bwa bukin teraa ngkai ti aki manga karekea riki kakorakorakira.\n\n35 Nooria, ti taku bwa e aki nakoraoi ami waaki, ao kam a tia ni kairia nako te taanga ni buaka nakon mwakoron te aba anne; ngkana eng, ao ti bon aki tangiria n ngurengure.\n\n36 Ao ngkana ti aki ngaia anne, nooria, ti maaku bwa tao iai te unraa n te tautaeka, ngaia are aki manga kanakoia riki mwaane bwa buokara; bwa ti ataia bwa a bon mwaiti riki nakoia ake a kanakomaia.\n\n37 Ma, nooria, e aki kakawaki—ti onimakinna bwa te Atua e na kainaomataira, e ngae ngke e mamaara ara taanga ni buaka, eng, ma ni kainaomataira mai nanon baia ara kairiribai.\n\n38 Nooria, aio bon te kauabwi ma ruaiwa n ririki, ngke e a kan toki, ao tia tauii abara; ao a tia Reimwanaite ni biri nako man te aba are Nibwaai.\n\n39 Ao natia mwaane ana botanaomata Amon, are I a tia n taekinna ni kamoamoa, bon raou n te kaawa are Maentaai; ao te Uea e boutokaaia, eng, ni kawakinia bwa a na aki bwaka n te kabaang, n te aro are bon akea temanna ae e tiringaki.\n\n40 Ma nooria, a bon korakora ikoakiia; ma e ngae n anne a bon teimatoa n te inaomata are e a tia ni kainaomataingkami iai te Atua; ao a bon kakaonimaki n uringa te Uea ae Atuaia n te bong teuana nakon te bong teuana; eng, a bon kaawakin ana kaetieti ma ana moti nako, ma ana tua n aki toki; ao e matoatoa aia onimaki n te taeka ni burabeti are e kaineti ma te bwai are e na roko.\n\n41 Ao ngkai, tariu ae moan te tangiraki, ae Moronaai, ke te Uea ae Atuara, are e a tia ni kabooira ma ni kainaomataira, e na kawakiniko n aki toki; eng, ao ke e karaka tangirakiia te botanaomata aio, n te aro are kam na tokanikai ni karekei bwaai ake a tia Reimwanaite n anai mai iroura, ake boutokaakira. Ao ngkai, nooria, I a kaina au reta. Ngai bon Ereman, are natin Aramwa.\n\n", "alma 59": "[center][font_size=26]Mwakoro 59[/font_size][/center]\n\n[i]Moronaai e tuanga Bwaoraan bwa e na kamatoatoaia ana taanga ni buaka Ereman—Reimwanaite a taua te kaawa are Nibwaaia—E un Moronaai n te tautaeka. Uakaan ma 62 I.K.[/i]\n\n1 Ngkai e koro bukina bwa n aia katenibwi n ririki n tautaeka taan moti i aoia ana botanaomata Nibwaai, i mwin are Moronaai e a tia ni karekea ma ni wareka ana reta Ereman, e bon korakora kimwareireina ibukin te kamweraoi, eng, te tokanikai ae korakora are e a tia n reke iroun Ereman, ni karekei aaba ake a tia ni bua.\n\n2 Eng, ao e bon kaongoia ana botanaomata ni kabane, n aaba ake a uakaan n te mwakoro are e mena iai, bwa aonga naba ni kukurei.\n\n3 Ao e koro bukina bwa e kanakoa naba ngkekei te reta nakon Bwaoraan, n tangiria bwa e na karekea te anga are a na ikotaki mwaane ni kakorakora Ereman, ke ana taanga ni buaka Ereman, n te aro are e na beebete kawakinan mwakoron te aba ae e a tia n rangi ni kamiimi nakoraoin anakina.\n\n4 Ao e koro bukina bwa ngke Moronaai e a tia ni kanakoa te reta nakon te aba are Taraemera, e a manga waaki riki ni karaoa te babaire bwa e aonga ni kona n tauii nikiran aaba ma taabo ao kaawa are a tia Reimwanaite n anai mai irouia.\n\n5 Ao e koro bukina bwa ngke e tabe Moronaai ni katauraoi n nako ni kaaitaraia Reimwanaite n te buaka, nooria, te botanaomata are Nibwaaia, ake a ikotaki man te kaawa are Moronaai ma te kaawa are Riaai ma te kaawa are Morianton, a bon ekakinako irouia Reimwanaite.\n\n6 Eng, ao naake a bon kairoroaki bwa a na biri nako naba man te aba are Maentaai, ao man aaba ake a uakaan, a bon tia n roko man ikotaki ma Reimwanaite ni mwakoron te aba aei.\n\n7 Ao ibukina bwa e rianako mwaitia, eng, ao a karekea korakoraia n te bong teuana nakon te bong teuana, man ana babaire Amoron a bon roko ni kaaitaraia te botanaomata ae Nibwaaia, ao a bon waaki n tiringia n te tiritiri ae korakora.\n\n8 Ao e korakora mwaitia aia taanga ni buaka n te aro are nikiraia ana botanaomata Nibwaaia a bon kairoroaki bwa a na biri nako mai irouia; ao a roko n ikotaki ma ana taanga ni buaka Moronaai.\n\n9 Ao ngkai n aron are Moronaai e taku i nanona bwa e na iai mwaane ake a na kanakoaki nakon te kaawa are Nibwaaia, ni buokiia aomata bwa a na kawakina te kaawa are e bubura, ao e ataia bwa e beebete riki kawakinan te kaawa bwa e na aki bwaka nako nanon baia Reimwanaite nakon manga anakina mai irouia, e bon taku i nanona bwa e na bon beebete kawakinan te kaawa.\n\n10 Ngaia are e tauiia ana taanga ni buaka bwa a na kaawakin taabo ake e a tia ni manga anai.\n\n11 Ao ngkai, ngke Moronaai e nooria bwa te kaawa are Nibwaaia e a bon bua e bon korakora nanokawakina, ao e a moanna n nanououa ibukin buakakaia aomata, bwa tao a na kona ke a na aki kona ni bwaka i nanon baia tariia.\n\n12 Ngkai aio aroia ni kabane mataniwia mataniwi. A bon nanououa ma ni miimii naba ibukin buakakaia aomata, ao aio ibukin tokanikaia Reimwanaite i aoia.\n\n13 Ao e koro bukina bwa Moronaai e bon un n te tautaeka, ibukin aroia n aki tabeakina inaomatan abaia.\n\n", "alma 60": "[center][font_size=26]Mwakoro 60[/font_size][/center]\n\n[i]Moronaai e ngurengure nakon Bwaoraan ibukin aki mwannanoan te taanga ni buaka iroun te tautaeka—E a kariaia te Uea bwa a na tiringaki ake a raraoi—Nibwaite a kabongana korakoraia ni kabane ma aia bwai ni kainaomataia mai irouia aia kairiribai—Moronaai e taetae ni kakamaku bwa e na buaka ni kaitaraa te tautaeka ngkana e aki kanakoaki te ibuobuoki nakon ana taanga ni buaka. Uakaan ma 62 I.K.[/i]\n\n1 Ao e koro bukina bwa e koroboki riki nakon te kowana n te aba, are bon Bwaoraan, ao aikai taeka ake e koroi, ni kangai: Nooria, I korea au reta nakon Bwaoraan, n te kaawa are Taraemera, are bon mataniwia taan moti ao te kowana n te aba, ao nakoia naba ake a tia n rineaki irouia te botanaomata aio bwa a na tautaeka man tabeakina waakin te buaka aio.\n\n2 Bwa nooria, iai te bwai ae I kan taekinna nakoia n te aro ni kabuakaka; bwa nooria, kam ataia ngkami bwa ti a tia n ikotiia mwaane, man anganiia bwaai ni buaka te kabaang, ma kabaang aika uarereke, ma aekan nako bwaai ni buaka, ma ni kanakoia ni kaaitaraia Reimwanaite, ni mwakoro nako ake a kaoti iai i abara.\n\n3 Ao ngkai nooria, I taku nakoimi bwa ngai, ma au koraki, ma Ereman ma ana koraki, ti a tia ni kainnano n te kainnano ae rangi ni korakora; eng, n te baki, te taka, ma te kua, ma aekan nako taian karawawata.\n\n4 Ma nooria, ngke arona bwa bon ti aei are ti kainnano iai ti na bon aki ngurengure ke n tangitang.\n\n5 Ma nooria, e korakora te tiritiri nakoia ara botanaomata; eng, ngaa ma ngaa ake a bwaka n te kabaang, are tao e na bon aki riki ngke arona bwa ti anganiia ara taanga ni buaka te korakora ae tau ma te boutoka nakoia. Eng, e bon rangi ni korakora aki tabeakinakira iroumi.\n\n6 Ao ngkai nooria, ti tangiria ni kan ataa bukin te aki tabeakinaki ae korakora aei; eng, ti tangiria ni kan ataa bukin aromi n aki tabeakinira.\n\n7 Kam kona n tekateka iaon ami kaintokanuea n iango, ngkai akea kanoan ami iango, ao ami kairiribai a kabuta te mwakuri ni kamamate ni katobibingkami? Eng, ngkai a tiringia ngaa ma ngaa aika tarimi—\n\n8 Eng, ao naake a tia n tararake nakoimi ibukin kawakinakia, eng, a tia ni kamenai ngkami n te tabo are kam na kona iai ni buokiia, eng, are kam na kona ni kanakoia taanga ni buaka nakoia, ni kakorakoraia, ma ni kamaiuia ngaa ma ngaa bwa a na aki bwaka n te kabaang.\n\n9 Ma nooria, tiaki ti aei—kam tauii bwaai ake a kainnanoi, mai irouia, n te aro are a buaka ma ni mate ibukin banen raraaia ibukin korakoran nanoia are a tangira mweraoia te botanaomata aio; eng, ao aio are a tia ni karaoia ngke a kuri ni mate n te baki, ibukin korakoran aki tabeakinakia iroumi.\n\n10 Ao ngkanne, tariu aika kam tangiraki—bwa kam bon riai n tangiraki; eng, ao kam riai ni kamarurungi riki ngkami ni botumwaaka riki ibukin mweraoia te botanaomata aio; ma nooria, kam a tia n aki tabeakinia n te aro are e na mena iaon atuumi raraaia ngaa ma ngaa bwa te irantaanga; eng, bwa e ataa tangiia ni kabane te Atua, ma kainnanoia ni kabane—\n\n11 Nooria, kam taku bwa kam kona n tekateka iaon ami kaintokanuea, ao ibukin raoiroin te Atua ae korakora ao akea te bwai ae kam na karaoia ao e na kainaomataingkami? Nooria, ngkana kam taku aio inanomi ao e matebuaka are kam taku inanomi.\n\n12 Kam taku inanomi bwa, ibukina bwa a tia ni mate tarimi aika mwaiti bwa bon ibukin buakakaia? I taku nakoimi, ngkana kam iangoa aio inanomi ao e matebuaka ami iango are kam iangoia; bwa I taku nakoimi, a mwaiti ake a bwaka n te kabaang; ao nooria kam bon kabuakakaki iai.\n\n13 Bwa te Uea e kariaia bwa a na tiringaki aika a raraoi bwa e aonga n roko ana momotiraoi ma ana motikitaeka i aoia ake a buakaka; ngaia are kam aki riai n taku bwa a bua ake a raraoi ibukina bwa a tiringaki; ma nooria, a bon rin i nanon ana rau te Uea ae Atuaia.\n\n14 Ao ngkai nooria, I taku nakoimi, e korakora maakan ana motikitaeka te Atua are e na roko nakoia te botanaomata aio irou, ibukin korakoran taningarotia, eng, taningarotin naba te tautaeka, ma rianakon aki tabeakinakia tariia ae korakora, eng, nakoia ake a tia n tiringaki.\n\n15 Bwa ngke arona bwa akea te buakaka are e moan waaki mai irouia ara taan kairiri, ao ti na bon kona ni kaaitaraia ara kairiribai n te aro are a na bon aki tokanikai iaora.\n\n16 Eng, ngke arona bwa akea te buaka are e reke i marenara; eng, ngke arona bwa akea ana aomata te uea, ake a karika kawawaean te raraa ae korakora i buakora; eng, ngke arona bwa ti katiteuana korakorara n te tai are ti itabaraara i marenara, n aron are ti a tia ni kakaraoia; eng, ngke arona bwa akea tangiran te mwaaka ma te kan tautaeka iaora irouia ana aomata te uea; ngke arona bwa a kakaonimaki nakon te waaki n inaomata, ma ni katiteuanaki ma ngaira, man nako ni kaaitaraia ara kairiribai, man aki kaaitaraira ma aia kabaang, are e karika kawawaean te raraa ae rang korakora i buakora; eng, ngke arona bwa ti mwananga ni kaaitaraia ni korakoran te Uea, ti na bon tia ni kamaenakoia ara kairiribai, bwa e na karaoaki n aron kakoroan bukin ana taeka.\n\n17 Ma nooria, ngkai a roko iaora Reimwanaite, man tauii abara, ao a tiringia ara botanaomata n te kabaang, eng, ara aine ma natira, ma ni kairia nako ni kabureia ma ni karawawataiia n aekan karawawata n aekaia nako, ao aio ibukin korakoran buakakaia naake a ukoukora te mwaaka ma te kan tautaeka, eng, naake ana aomata te uea.\n\n18 Ma e aera ngkai e na bati au taeka ibukin aei? Akea te bwai ae ti ataia ma tao kam ukoukora te kan tautaeka. Akea te bwai ae ti ataia ma tao taan kamwanea abami ngkami.\n\n19 Ke tao kam aki tabeakinira ibukina bwa kam mena inukan te aba ao kam otabwaniniaki n te aro n tararua, n te aro are kam aki kanakoa te amwarake nakoira, ma mwaane ake a na kamatoatoa ara taanga ni buaka.\n\n20 Kam a mwaninga ana tua te Uea ae Atuami? Eng, kam a mwaninga aron kabureakia ara bakatibu? Kam a mwaninga taekan taai ake a mwaiti are ti a tia ni kainaomataki iai mai nanon baia ara kairiribai?\n\n21 Ke tao kam taku inanomi bwa e na bon teimatoa ni kainaomataira te Uea, i nanon ami tai n tekateka iaon ami kaintokanuea man aki kabonganai bwaai ake e a tia te Uea ni karekei ibukira?\n\n22 Eng, e aera bwa kam na tiku n aoriori i nanon te tai are kam a otabwaniniaki irouia ngaa ma ngaa nakekei, eng, ma tebwina te ngaa ma te ngaa, ake a tekateka n aoriori, I nanon te tai are iai naba ngaa ma ngaa ake a mena n taabo ake a uakaan ake a bwaka n te kabaang, eng, n ikoaki man raraabuabua?\n\n23 N ami iango te Atua e kona n taraingkami bwa akea ami bure ngkai kam tekateka n aki kakamwakuri man taratarai bwaai aikai? Nooria I taku nakoimi, E aki. Ngkai I tangiria bwa kam na uringnga bwa te Atua e a tia n taku bwa e na itiaki moa are i nanon te aomata, ao ngkanne e a itiaki naba tinanikun te aomata.\n\n24 Ao ngkai, ngkana kam rairinanomi man te bwai ae kam a tia ni karaoia aei, man teirake ni kakamwakuri, ma ni kanakomaia te amwarake ao mwaane, ao nakon Ereman naba, bwa e na boutokaai mwakoron abara ake e a tia ni manga kaoki, ao bwa ti aonga naba ni manga anai nikiran ara bwai ni mwakoro aikai, nooria, e bon riai bwa ti na aki manga oki n itabaraara ma Reimwanaite ni karokoa moa ae ti kaitiaka moa nanora, eng, ao riki atuun ara tautaeka ae korakora.\n\n25 Ao ti ngkana kam ira nanon au reta, man otinako ni kaota nakoiu tamnein te inaomata ni koaua, ma ni botumwaaka ni kakorakora ma ni kamatoa ara taanga ni buaka, man anganiia te amwarake ibukin boutokaakia, nooria N na katuka mwakoroia au aomata aika a inaomata bwa a na kawakina mwakoron te aba aei, ao N na katuka ana korakora ao ana kakabwaia te Atua i aoia naba, bwa akea riki te mwaaka teuana ae kona ni manga mwakuri ni kaaitaraia—\n\n26 Ao aio ibukin aia onimaki ae korakora, ao ibukin taotaonan nanoia i nanon katakia—\n\n27 Ao N na roko nakoimi, ao ngkana iai i buakomi ae iai nanona n tangira te inaomata eng, ngkana iai naba mwakaron naba te inaomata teutana ae tiku, nooria N na kauerakea te kaiangatoa i buakomi, ni karokoa ae naake iai nanoia ni kan ana te mwaaka ma te kan tautaeka n te aro ae aki riai a na bua.\n\n28 Eng, I aki maaka mwaakami ma ami tautaeka, ma bon ti Atuau ae I maakua; ao bon ti ni kaineti ma ana tua are I a ana au kabaang iai bwa N na tei ibukin ana waaki abau, ao ibukin buakakami are e a rang korakora ae bua.\n\n29 Nooria e a roko te tai, eng, e a kaan te tai, are ngkana kam aki kakamwakuri ibukin abami ma ami ataei, ao te kabaang ni motiraoi e na tinetine iaomi; eng, ao e na bwaka iaomi man roko nakoimi n tiringingkami.\n\n30 Nooria, I tataninga te ibuobuoki mai iroumi; ao ngkana kam aki mwakuria te ibuobuoki nakoira, nooria, N na roko nakoimi, nakon naba te aba are Taraemera, man oroingkami n te kabaang n te aro are e na manga akea korakorami ni katoka rikirakeia te botanaomata aei ibukin waakinan te inaomata.\n\n31 Bwa nooria, te Uea e aki kariaia bwa kam na maiu ma ni matoatoa i nanon buakakami bwa kam na tiringia ana botanaomata ae a raoiroi aikai.\n\n32 Nooria, kam kona n iangoia bwa te Uea e na kamaiungkami man roko ni motikitaeka ni kaaitaraia Reimwanaite, ngkai bon kateia aia bakatibu ae karika te kairiribai irouia, eng, ao e a tia ni manga kauataoaki irouia ake a biri nako mai iroura, ao kam riki ni buakaka ibukin tangiran te mimitong ma bwain te aonaba ae akea manenaia.\n\n33 Kam ataia bwa kam urua ana tua te Atua, ao kam ataia bwa kam bon toubekaia i aan waemi. Nooria e taku te Uea nakoiu: Ngkana naake kam a tia n rineia bwa ami kowana aki rairinanoia man aia bure ao buakakaia, ao kam na nako ni buaka ni kaaitaraia.\n\n34 Ao ngkai nooria, Ngai, ae Moronaai, I kairoroaki bwa, ni kaineti ma te berita ae tabu are I a tia ni karaoia bwa N na kawakina ana tua Atuau; ngaia are I tangiria bwa kam na taua ana taeka te Atua, ma ni kawaekoa nakoiu ami bwai ake ti kainnanoi ma ami mwaane, ao nakon Ereman naba.\n\n35 Ao nooria, ngkana kam aki karaoa aio ao N na waekoa n roko iroumi; bwa nooria, te Atua e aki kariaia bwa ti na mate ni baki; ngaia are e na bon anganiira kanami, e ngae ngkana ti angan karekeana te kabaang. Ngkai taraia bwa kam na kakakoroa bukin ana taeka te Atua.\n\n36 Nooria, Ngai bon Moronaai, mataniwia ami mataniwi. I aki ukoukora te mwaaka ma I kan kamauna. I aki ukoukora ana karinerine te aonaba, ma mimitongin Atuau, ao inaomatan ma mweraoin abau. Ao ikai are I a katoka au reta.\n\n", "alma 61": "[center][font_size=26]Mwakoro 61[/font_size][/center]\n\n[i]Bwaoraan e tuanga Moronaai taekan te kaiangatoa ao kaitaraan te tautaeka—Ana aomata te uea a taua Taraemera ao a itoman ma Reimwanaite—Bwaoraan e bubuti ana ibuobuoki te taanga ni buaka ibukin kaaitarakia taan kakaitara. Uakaan ma 62 I.K.[/i]\n\n1 Nooria, ngkanne e koro bukina bwa e aki maan i mwin are Moronaai e kanakoa ana reta nakon mataniwia kowana, ao e a karekea ana reta ma iroun Bwaoraan, mataniwia kowana ao aikai taeka ake e a karekei:\n\n2 Ngai, ae Bwaoraan, are mataniwia kowana n te aba aei, I kanakoi au taeka aikai nakon Moronaai, mataniwia mataniwi n te taanga ni buaka. Nooria, I taku nakoim, Moronaai, bwa I aki kimwareirei ibukin karawawatakim ae korakora, eng, e bon karawawata tamneiu.\n\n3 Ma nooria, iai ake a kimwareirei ibukin karawawatakimi, eng, n te aro are a teirake ni kaitaraai, ma au aomata naba ake naake a inaomata, eng, ao naake a tia n teirake e a bon rianako mwaitia.\n\n4 Ao bon ibukiia naake a tia ni kataia n anaa te kaintekateka ni motikitaeka mai irou ae a karika te buakaka ae korakora aio; bwa a tia ni kabongana te mwaamwanaa te aba ae bati, ao a tia ni kairia nako nanoia aomata aika a mwaiti, are e na karika te karawawataki ae korakora i buakora; ao a tia n tauii ara bwai ake ti kainnanoi, man kabwara nanoia ara aomata ake a inaomata n te aro are aki roko nakoimi.\n\n5 Ao nooria, a tia ni kakioai nako mai irouia, ao I a tia ni biri nako nakon te aba are Kiteon, ma raou mwaane are mwaitin are I kona ni karekea.\n\n6 Ao nooria, I a tia ni kanakoa te katanoata ni kabuta mwakoron te aba aei; ao nooria, ao a bwarikoriko nakoira ni katoa bong, nakon aia bwai ni buaka, bwa a na tei ibukin abaia ma inaomataia, ma ni kabooi mwiin kairua ake a karaoaki nakoira.\n\n7 Ao a tia n roko nakoira, n te aro are naake a teirake ni kaaitaraira a bon kaaitaraki, eng, n te aro are a bon maakuira man rawa n roko ni kaaitaraira n te buaka.\n\n8 E a reke irouia te aba, ke te kaawa, are Taraemera; ao a tia n rinea te uea i aoia, ao e a tia ni koroboki nakon aia uea Reimwanaite, are e a itoman iai mangaia, are e itoman mangaia ma ni kukurei bwa e na kawakina te kaawa are Taraemera, are kawakinana aio e taku i nanona bwa e na reke iai aia anga Reimwanaite n tokanikai iaon nikiran te aba, ao e na katukaki bwa e na uea i aoia te botanaomata aio ngkana a tautaekanaki i aaia Reimwanaite.\n\n9 Ao ngkai, n am reta ao ko a tia ni kabuakakaai, ma e aki kakawaki; I aki un, ma I bon kimwareirei n aron korakoran nanom. Ngai, ae Bwaoraan, I aki ukoukora te mwaaka, ma ti tauan au kaintekateka n tautaeka bwa I aonga ni kawakina inaomataia ma kainaomatakia au botanaomata. E teimatoa tamneiu n te inaomata ae e a tia ni kainaomataira iai te Atua.\n\n10 Ao ngkai, nooria, ti na totokoa te buakaka e ngae ngkana e na waanako te raraa. Ti bon aki kan kawawaea raraaia Reimwanaite ngkana a bon tiku n oin abaia.\n\n11 Ti aki tangiria ni kawawaea raraaia tarira ngkana aki teirake ni kaaitaraira ma n ana te kabaang ni kaaitaraira.\n\n12 Ti na bon tautaekanaki n te amo n tautoronaki ngkana e riai ma ana momotiraoi te Atua, ke ngkana e bon anganiira te tua bwa ti na riai ni karaoia.\n\n13 Ma nooria e bon aki anganiira te Atua bwa ti na tautaekanaki irouia ara kairiribai, ma ti na kawenea ara onimaki irouna, ao e na kainaomataira.\n\n14 Ngaia are, tariu ae ko tangiraki, ae Moronaai, ti na riai n totokoa te buakaka, ao te buakaka are ti aki kona n totokoia n ara taeka, eng, taian kaitara ma itabaraara, ti na totokoi n ara kabaang, bwa e aonga n tiku inaomatara, bwa ti aonga ni kimwareirei ni bwaai aika a raka n te ekaretia, ao n ana waaki ara Tia Kabooira ao Atuara.\n\n15 Ngaia are, kawaekoako nakomai nakoiu ma tabemwaang am koraki, ma ni katikuia nikiraia bwa a na kairaki irouia Riaai ma Teaenikam; anganiia te mwaaka bwa a na waakina te buaka ni mwakoron te aba anne, ni kaineti ma ana kairiri Tamnein te Atua, are bon tamnein te inaomata are irouia.\n\n16 Nooria I a tia ni kanakoi tabeua bwaai ake a kainnanoi bwa aonga n aki mate ni karokoa ae kam kona n roko nakoiu.\n\n17 Ikoikotiia am taanga ni buaka ake ko kona i nanon mwanangam n nakomai, ao ti na waekoa ni kaaitaraia taan biri nako mai iroura, ni korakoran te Atua ni kaineti ma te onimaki are iai iroura.\n\n18 Ao ti na taua te kaawa are Taraemera, bwa ti aonga ni karekea riki te amwarake bwa ti na kanakoa nakoia Riaai ma Teaenikam; eng, ti na waaki nako ni kaaitaraia ni korakoran te Uea, ao ti na katoka te buakaka ae korakora aei.\n\n19 Ao ngkai, Moronaai, I bon kimwareirei ngke I karekea am reta, bwa kanga I bon raraoma ni kaineti ma te bwai ae ti riai ni karaoia, bwa tao e riai ke e aki bwa ti na nako ni kaaitaraia.\n\n20 Ma ko a tia n taku, ngkana aki rairinanoia ao e anga te tua te Uea bwa kam na nako ni kaaitaraia.\n\n21 Taraia bwa ko na kamatoatoaia Riaai ma Teaenikam i nanon te Uea; tuangiia bwa a na aki maaku, bwa te Atua e na kainaomataia, eng, ma naake a bane n teimatoa i nanon te kainaomataki are te Atua e a tia ni karekea iai inaomataia. Ao ngkanne I kaina au reta nakoim tariu ae moan te tangiraki, Moronaai.\n\n", "alma 62": "[center][font_size=26]Mwakoro 62[/font_size][/center]\n\n[i]Moronaai e mwananga ni buoka Bwaoraan n te aba are Kiteon—Ana aomata te uea ake a rawa n tei ibukin abaia a tiringaki—Bwaoraan ma Moronaai a manga anaa Nibwaaia—A mwaiti Reimwanaite ake a ikotaki ma ana botanaomata Amon—E tiringa Amoron Teaenikam ao e a manga tiringaki—A kakioaki Reimwanaite man te aba, ao e a kateaki te rau—E oki Ereman man ana mwakuri ni mitinare ao e karikirakea te Ekaretia. Uakaan ma 62–57 I.K.[/i]\n\n1 Ao ngkai e koro bukina bwa ngke Moronaai e a tia ni karekea te reta aio ao e a karekea ninikorian nanona, ao e a onrake n te kimwareirei ae rianako ibukin kakaonimakin Bwaoraan, ao bon tiaki te tia kamwane ni kaineti ma inaomatan ao waakin abana.\n\n2 Ma e bon korakora naba ngurengurena ibukin buakakaia ake a tia ni kakioa Bwaoraan ma n te kaintekateka ni motikitaeka, eng, ni kakimototoa ibukiia naake a tia n totoko ni kaitaraa abaia ma Atuaia naba.\n\n3 Ao e koro bukina bwa Moronaai e kairia ana koraki tabeman, n aron nanon Bwaoraan, man angan Riaai ma Teaenikam bwa a na taraa nikiraia ana taanga ni buaka, ma ni mwananga nakon te aba are Kiteon.\n\n4 Ao e bon katea te buraeki n inaomata, n taabo nako ake e roko iai, ma ni karekea te taanga ni buaka are e kona ni karekea i nanon mwanangana nakon te aba are Kiteon.\n\n5 Ao e koro bukina bwa ngaa ma ngaa ake bwarikoriko nakon ana buraeki, man tabeki aia kabaang bwa a na tei ibukin inaomataia, bwa aonga n aki reke n te tautoronaki.\n\n6 Ao ngaia are, Moronaai e a ikotiia mwaane nako are e kona ni karekeia i nanon mwanangana ni kabane, e roko nakon te aba are Kiteon; man ikotiia ana taanga ni buaka ma ana taanga Bwaoraan ao e a korakora matoatoaia, a bon matoatoa riki nakoia ana koraki Bwaakati, are aia uea taan biri nako ake a kakioia aomata ake a inaomata man te aba are Taraemera man tia n taua te aba.\n\n7 Ao e koro bukina bwa Moronaai ma Bwaoraan a ruorikaaki ma aia taanga ni buaka nakon te aba are Taraemera, man nako ni kaitaraa te kaawa, ao a bon kaitibo ma ana koraki Bwaakati ao a bon buaka.\n\n8 Ao nooria, Bwaakati e a bon tiringaki ao a kairaki ana koraki bwa bure, ao Bwaoraan e a kaokaki nakon ana kaintekateka ni motiki taeka.\n\n9 Ao ana koraki Bwaakati a bon kabowiaki, n aron tuan te aba, ao ana aomata te uea naba ake a tia n anaaki man teweaki nako nanon te nne ni kaikain; ao a tiringaki n aron te tua; eng, ana koraki Bwaakati ao ana aomata te uea, are a rawa n tabeki bwaai ni buaka n tei ibukin abaia, ma ana buaka ni kaitaraa, a bon tiringaki.\n\n10 Ao ngaia are e bon riai bwa e na kamatoaki kawakinan te tua aio ibukin maurin abaia; eng, ao are e kuneaki ni kaakea inaomatana e a bon waekoa naba n tiringaki n aron te tua.\n\n11 Ao ngaia are e a toki aia katenibwi n ririki n tautaeka taan moti i aoia ana botanaomata Nibwaai; Moronaai ma Bwaoraan a tia ni kaoka te rau nakon te aba are Taraemera, i buakoia oin aia botanaomata man tia ni karokoa te mate i aoia ni kabane ake aki taua raoi te waaki n inaomata.\n\n12 Ao e koro bukina bwa ni moan waakin aia katenibwi ma teuana n ririki n tautaeka taan moti i aoia ana botanaomata Nibwaai, Moronaai e kawaekoa n te tai naba arei ni karekea te anga bwa a na kanakoaki bwaai ake a kainnanoaki, ao te taanga naba ni buaka ae onoua te ngaa mwaane kaaina bwa a na kanakoaki nakon Ereman, bwa a na buokiia ni kawakina mwakoron te aba anne.\n\n13 Ao e karekea naba te anga bwa te taanga ni buaka ae kaaina ono ngaa mwaane, ma te amwarake ae tau, bwa a riai ni kanakoaki nakon Riaai ma Teaenikam. Ao e koro bukina bwa e bon karaoaki aio bwa e na kamatoatoaki te aba ni kaaitaraia Reimwanaite.\n\n14 Ao e koro bukina bwa Moronaai ma Bwaoraan, ngke a tia ni katuka te koraki ae mwaiti n te aba are Taraemera, a mwananga ma te koraki ae mwaiti nakon te aba are Nibwaaia, man nanomatoa bwa a na kabwakaia Reimwanaite ake n te kaawa anne.\n\n15 Ao e koro bukina bwa ngke a mwananga nakon te aba, a kairia aia koraki Reimwanaite mangaia man tirigiia aika a mwaiti, man anai aia bwai ake a kainnanoi ma aia bwai ni buaka.\n\n16 Ao e koro bukina bwa i mwin are a tia n anaia, a tua bwa a na karaoa te berita ae tabu bwa a na manga aki oki n tabeki aia bwai ni buaka ni kaaitaraia Nibwaite.\n\n17 Ao ngke a tia ni karaoa te berita ae tabu aio a kanakoia bwa a maeka i buakoia ana botanaomata Amon, ao mwaitia ake aki tiringaki tao aua te nga.\n\n18 Ao e koro bukina bwa ngke a tia ni kanakoia a waakina mwanangaia nakon te aba are Nibwaaia. Ao e koro bukina bwa ngke a roko n te kaawa are Nibwaaia, a bon katei umwaianrianna n taabo aika a aoraoi i Nibwaaia, are e bon kaan ma te kaawa are Nibwaaia.\n\n19 Ngkai Moronaai e bon tangiria bwa a na roko Reimwanaite ni buaka ni kaaitaraia, n taabo ake a aoraoi; ma Reimwanaite a bon ataa rianakon korakoran ninikoriaia, ao ngke a noora mwaitia, ngaia are a rawa n roko ni buaka n te bong arei.\n\n20 Ao ngke e a roko n te tairiki, Moronaai e mwananga i nanon rootongitongin te bong, man roko i taubukin te oo bwa e na kareke rongorongo bwa engaa mwakoron te kaawa ae a matu iai Reimwanaite ma aia taanga ni buaka.\n\n21 Ao e koro bukina bwa a mena i mainiku, i rarikin te tabo n rin; ao a bane ni matu. Ao ngkai Moronaai e oki nakon ana taanga ni buaka, ma n tua bwa a na katauraoi n te tai ae waekoa taian kora ma kaai n tamwarake, bwa a na karuoaki ma itaubukin te oo nakon mwakoron te oo are i nanona.\n\n22 Ao e koro bukina bwa Moronaai e tua bwa ana koraki a na mwananga ma n nako taubukin te oo, man ruo nakon mwakoron te kaawa anne, eng, ao i maeao naba, are aki matu iai Reimwanaite ma aia taanga ni buaka.\n\n23 Ao e koro bukina bwa a bane ni karuoaki nakon te kaawa n te bong, n aia kora ake a mamatoa ma aia kai n tamwarake; ngaia are ngke e a ingabong a bon bane ni mena i nanon oon te kaawa.\n\n24 Ao ngkai, ngke a uti Reimwanaite man nooria bwa ana taanga ni buaka Moronaai a mena i nanon te oo, a bon korakora maakuia, n te aro are a bon biri nako tinaniku man te tabo n rin.\n\n25 Ao ngkai Moronaai ngke e nooria bwa a bon biri nako mai matana, e bon tua bwa ana koraki a na mwananga ni kaaitaraia man tiringia aika a mwaiti, man otabwaninia tabemwaang, ma ni kairia bwa bure; ao nikiraia a biri nako nakon te aba are Moronaai, are e mena n te tia i rarikin taari.\n\n26 Ngaia are Bwaoraan ma Moronaai a karekea tauan te kaawa are Nibwaaia n akea temanna mai i buakoia ae bua; ao a bon mwaiti Reimwanaite ake a tiringaki.\n\n27 Ngkai e koro bukina bwa a mwaiti Reimwanaite ake bure ae a tangiria bwa a na ikotaki ma ana botanaomata Amon man riki bwa aomata aika a inaomata.\n\n28 Ao e koro bukina bwa mwaitia ake a tangira aei, a bon anganaki n aron are a tangiria.\n\n29 Ngaia are, ni kabane aia bure Reimwanaite a bon ikotaki ma ana botanaomata Amon, ma ni waaki ni mwakuri ni kakorakoraia, ni mwakuria te tano, n uniki aekan nako taian kai n amwarake, ma nanai ni man n aekaia nako; ao a beebete Nibwaite man te rawawata ae korakora; eng, n te aro are a bon aki tabetabe irouia aia bure ni kabane Reimwanaite.\n\n30 Ngkai e koro bukina bwa Moronaai, ngke e a tia ni karekea tauan te kaawa are Nibwaaia, man tia ni kairia nako bure aika a mwaiti, are e bon kakorakora kerikakin mwaitia aia taanga ni buaka Reimwanaite, man tia ni manga kaokia Nibwaite aika a mwaiti ake a bon tia n anaaki bwa bure, are e a bon riki bwa kakorakoraia ana taanga ni buaka Moronaai; ngaia are Moronaai e a mwananga nako man te aba are Nibwaaia nakon te aba are Riaai.\n\n31 Ao e koro bukina bwa ngke Reimwanaite a noora Moronaai bwa e roko ni kaaitaraia, a bon maaku riki ma ni biri nako mai matan ana taanga ni buaka Moronaai.\n\n32 Ao e koro bukina bwa Moronaai ma ana taanga ni buaka a bon kakioia man te kaawa ae bubura teuana nakon te kaawa ae bubura teuana, ni karokoa ae a kaitiboaki ma Riaai ao Teaenikam; ao Reimwanaite a biri nako mai irouia Riaai ma Teaenikam, n nakon te tia i rarikin taari, ni karokoa ae a roko n te aba are Moronaai.\n\n33 Ao aia taanga ni buaka Reimwanaite a bon ikotaki, n te aro are a mena n te rabwata ae ti teuana te aba are Moronaai. Ngkai Amoron, are aia uea Reimwanaite e mena naba i rarikiia.\n\n34 Ao e koro bukina bwa Moronaai ma Riaai ao Teaenikam a bon tiku ma aia taanga ni buaka n otabwaninia tian te aba are Moronaai, n te aro are a otabwaniniaki n te tia i rarikin te rereua i maiaki, ao n te tia i rarikin te rereua i mainiku.\n\n35 Ao ngaia are a tiku ni matu n te tairiki anne. Bwa nooria, Nibwaite ma Reimwanaite a bon kua ibukin ananaun mwanangaia; ngaia are a bon aki iangoa te kamwane n te tairiki, ma ti Teaenikam bwa e korakora unna iroun Amoron, n te aro are e taku bwa Amoron ma Amarakaai are tarina, a karika te buaka ae korakora ma n tei maan aio i marenaia ma Reimwanaite, are e karika te buaka ae korakora ao kawawaean te raraa, eng, ao te rongo ae korakora.\n\n36 Ao e koro bukina bwa ibukin unna ao Teaenikam e mwananga nako nakon aia tabo Reimwanaite, ma n ruorikaaki riaon te oo nakon te kaawa. Ao e mwananga ma te kora man te tabo teuana nakon te tabo teuana, n te aro are e a kunea te uea; ao e kareia n te kai ni kare, are e a bon ewaraki iai rarikin buroona. Ma nooria, e kautia ana toro te uea i mwaain matena, n te aro are a bon kakioa Teaenikam, man tiringnga.\n\n37 Ngkai e koro bukina bwa ngke Riaai ma Moronaai a ataia bwa e a mate Teaenikam e a bon korakora nanokawakia; bwa nooria, bon te mwaane are e a tia ni buaka ma te ninikoria ibukin abana, eng, te rao ni koaua ibukin te kainaomataki; ao e a tia ni kainnano n taian karawawataki aika a korakora. Ma nooria, e a mate, ma n tia n iranako kawain te aonaba ni kabane.\n\n38 Ao ngkanne e koro bukina bwa Moronaai e mwananga ngke e a ingabong, ma n roko irouia Reimwanaite, n te aro are e a bon tiringia n te tiritiri ae moan te korakora; ao a bon kakioia ni kaotinakoia man te aba; ao a bon biri nako, ao a bon aki manga oki n te tai anne ni kaaitaraia Nibwaite.\n\n39 Ao ngaia are e a toki aia katenibwi ma teuana n ririki n tautaeka taan moti i aoia ana botanaomata Nibwaai; ao are a tia n rinanon te bubuaka, ma kawawaean te raraa, ma te rongo, ma te karawawataki, i nanon te maan ae ririki aika a mwaiti.\n\n40 Ao e a tia n iai taian tiritiri, ma itabaraara, ma kakauntaeka, ma aekan taian buakaka nako i buakoia te botanaomata are Nibwaai; ma e ngae n anne ibukin te raoiroi, eng, ibukin aia tataro aika a raraoi, ao a bon kamaiuaki.\n\n41 Ma nooria, ibukin korakoran abwabwakin te buaka i marenaia Nibwaite ma Reimwanaite a mwaiti ake a kamatoatoaia, ibukin ananaun te buaka; ao a mwaiti ake a maraurau nanoia ibukin karawawatakia, n te aro are e kananorinanoia i matan te Atua, n nakon are te kabanea n rinano.\n\n42 Ao e koro bukina bwa i mwin are Moronaai e a tia ni kamatoatoai mwakoron te aba are a rang teretere riki nakoia Reimwanaite, ni karokoa ae bon tau matoatoaia, e oki nakon te kaawa are Taraemera; ao Ereman e oki nakon ana tabo ni bwaibwai; ao e a manga kamatoaki riki te rau i buakoia ana botanaomata Nibwaai.\n\n43 Ao Moronaai e anga te mwioko ibukin kairakia ana taanga ni buaka nako nanon bain natina are Moronaaia; ao e kerikaaki nakon oin batana bwa e na kabanea nikiran ana bong i nanon te rau.\n\n44 Ao Bwaoraan e oki nakon ana kaintekateka ni motikitaeka; ao Ereman e a manga katokaa riki iaona te mwioko bwa e na manga kabwarabwara nakoia te botanaomata ana taeka te Atua; bwa ibukina bwa e a rang korakora te bubuaka ma te itabaraara e bon riai bwa e na karaoaki riki te tua i nanon te ekaretia.\n\n45 Ngaia are, Ereman ma tarina a mwananga, ma n taekina ana taeka te Atua ma te mwaaka ma ni kakoauaki irouia aomata aika a mwaiti, are e karika rairakin nanoia man aia bure ma ni bwabetitoaki nakon te Uea ae Atuaia.\n\n46 Ao e koro bukina bwa a manga katea riki ana ekaretia te Atua, ni kabuta te aba.\n\n47 Eng, a karaoaki kaetieti ni kaineti ma te tua. Ao a rineaki aia taan moti, ma mataniwia taan moti.\n\n48 Ao te botanaomata are Nibwaai a moanna n riki rake n te aba, ma ni moanna n riki rake mwaitia, ma ni manga korakora matoatoaia riki n te aba. Ao a bon riki rake ni korakora kaubwaia.\n\n49 Ma e ngae ngke a kaubwai, ke a korakora, ke a nakoraoi aroia, a bon aki tabekaki rake ibukin kainikatongan aia taratara; ao aki naba iremwe n uringa te Uea ae Atuaia; ma a bon korakora nanorinanoia i matana\n\n50 Eng, a bon uringi bwaai ake a korakora are e a tia te Uea ni karaoi ibukiia, are e a tia ni kamaiuia man te mate, ao man te kabaeaki, ao man te nne ni kaikain, ao man aekan karawawata n aekaia nako, ao e kainaomataia mai nanon baia aia kairiribai.\n\n51 Ao a bon tataro nakon te Uea ae Atuaia n aki toki, n te aro are te Uea e bon kakabwaiaia, n aron ana taeka, n te aro are a bon matoatoa ma n nakoraoi aroia n te aba.\n\n52 Ao e koro bukina bwa a bane n tia bwaai aikai ni kabane. Ao Ereman e mate, n aia katenibwi ma nimaua n ririki n tautaeka taan moti i aoia ana botanaomata Nibwaai.\n\n", "alma 63": "[center][font_size=26]Mwakoro 63[/font_size][/center]\n\n[i]Tiburon ao i mwina manga Ereman a kawakini taian rongorongo aika a tabu—A mwaiti Nibwaite ake a mwananga nakon te aba nako meang—E kabai kaibuke Akota ake a borau nako n taari i maeao—Moronaaia e konaia Reimwanaite n te buaka. Uakaan ma 56–52 I.K.[/i]\n\n1 Ao e koro bukina bwa ni moan waakinan aia katenibwi ma onoua n ririki n tautaeka taan moti i aoia ana botanaomata Nibwaai, Tiburon e a kaawakini bwaai aika a tabu ake e a tia n anganaki Ereman iroun Aramwa.\n\n2 Ao bon te aomata ae momotiraoi, ao e nakonako n ae eti imatan te Atua; ao e bon taraia bwa e na karaoa ae raoiroi n aki toki, bwa e na kawakina ana tua te Uea ae Atuana; ao tarina naba.\n\n3 Ao e koro bukina bwa e a mate naba Moronaai. Ao ikai are e a toki iai aia katenibwi ma onoua n tautaeka taan moti.\n\n4 Ao e koro bukina bwa n aia katenibwi ma itiua n ririki n tautaeka taan moti, bon iai te koraki ni mwaane ae mwaiti, ae mwaitia nimaua te nga ao abubua mwaane, ma buuia ma natiia, ake a kitana te aba are Taraemera nakon te aba are nako meang.\n\n5 Ao e koro bukina bwa Akota, kioina bwa bon te aomata ae rang kan atai bwai, ngaia are e a mwananga nako ma ni kabaa ana kaibuke ae rianako buburana, n tian te aba ni Mari, i rarikin te Aba are Kamaroa, ma ni kabutianako nakon taari are i maeao, n te tabo ae wariki are e kaineti nakon te aba are e nako meang.\n\n6 Ao nooria, a bon mwaiti Nibwaite ake a toka iai ma ni boraunako ma bwaai aika a na kainnanoi aika a mwaiti, ma aia aine ma natia; ao a toua nako kawaia nako meang. Ao ikai are e a toki iai te katenibwi ma itiua n ririki.\n\n7 Ao n te katenibwi ma waniua n ririki, ao te mwaane aio e a manga kabai riki taian kaibuke. Ao te moan kaibuke are e kabaia e a bon karairaki naba, ao a bon mwaiti riki aomata ake a manga toka riki iaona; ao a manga uoti riki bwaai ake a na kainnanoi aika a mwaiti, ma ni borau nako riki nakon te aba are i meang.\n\n8 Ao e koro bukina bwa bon akea riki rongorongoia ae manga ataaki. Ao ti kataua inanora bwa a bon bwabwa i kabin marawa. Ao e koro bukina bwa teuana te kaibuke e borau nako; ao ti bon aki ataia bwa e nakea.\n\n9 Ao e koro bukina bwa n te ririki aio ao a bon mwaiti aomata ake a mwananga nakon te aba are i meang. Ao ikai are e a toki iai te katenibwi ma waniua n ririki.\n\n10 Ao e koro bukina bwa n aia katenibwi ma ruaiwa n ririki n tautaeka taan moti, e mate Tiburon naba ao Korianton e nakon te aba are i meang n te kaibuke, bwa e na uoti bwaai ake a kainnanoaki nakoia aomata ake a tia n nakon te aba anne.\n\n11 Ngaia are, e bon riai bwa Tiburon e na anganako bwaai ake a tabu akekei, i mwaain matena, nakon natin Ereman, te mwaane are e bon aranaki bwa Ereman i mwin tamana.\n\n12 Ngkai nooria, ni kabane taian koroboki akekei ake a mena iroun Ereman a bon koreaki ma ni kanakoaki i buakoia natia aomata ni kabuta te aba, ma a ti tauaki mwakoro ake e tua Aramwa bwa a na aki kanakoaki.\n\n13 Ma e ngae n anne, a na bon riai n rang kaawakinaki tabun bwaai aikai, ao a na karuoaki man te roro teuana nakon te roro teuana; ngaia are, n te ririki aei, e a bon anganaki Ereman, i mwaain maten Tiburon.\n\n14 Ao e koro bukina bwa n te ririki naba anne ao iai taan biri nako ake a tia n nakoia Reimwanaite; ao a bon kakiriweaki riki nanoia bwa a na un irouia Nibwaite.\n\n15 Ao n te ririki naba anne ao a roko ma te taanga ni buaka ae mwaiti bwa a na buaka ni kaaitaraia ana botanaomata Moronaaia, ke ana taanga ni buaka Moronaaia, are a bon konaki iai ma ni kakioaki rikaaki nakon oin abaia, ni korakai ibukin korakoran mateia raoia.\n\n16 Ao ikai are e a toki iai aia katenibwi ma ruaiwa n ririki n tautaeka taan moti i aoia ana botanaomata Nibwaai.\n\n17 Ao ikai are e a toki iai ana rongorongo Aramwa, ma Ereman are natina, ao Tiburon are bon natina.\n\n", "hel 1": "[center][font_size=26]Ana Boki Ereman[/font_size][/center]\n\nRongorongoia Nibwaite. Aia bubuaka ma itabaraaraia, ao aia kakauntaeka. Ao aia taeka ni burabeti naba burabeti aika tabu aika mwaiti, i mwaain rokon Kristo, n aron ana reekoti Ereman, are bon natin Ereman, ao aron naba ana reekoti natina, ni karokoa ae roko Kristo. Ao a bon mwaiti naba Reimwanaite ake a rairaki. Rongorongon rairakia. Rongorongon raoiroia Reimwanaite, ao buakakaia ma aia mwakuri aika bati n ribaki Nibwaite, n aron ana reekoti Ereman ma natina mwaane, ni karokoa rokon Kristo, are e bon aranaki bwa ana boki Ereman, ao a mwaiti riki.\n\n[center][font_size=26]Mwakoro 1[/font_size][/center]\n\n[i]E riki Bwaoraan te kauoman bwa mataniwiia taan moti ao e tiringaki iroun Kitekuman—E a toka Bwakuman n te kaintekateka ni motikitaeka—Koriantamwa e kairira aia taanga ni buaka Reimwanaite, e taua Taraemera ao e tiringa Bwakuman—Moronaaia e tokanikai i aoia Reimwanaite ao e a manga anaa Taraemera, ao e a tiringaki Koriantamwa. Uakaan ma 52–50 I.K.[/i]\n\n1 Ao ngkai nooria, e a koro bukina bwa ni moan waakinan aia kaabwi n ririki n tautaeka taan moti i aoia ana botanaomata Nibwaai, ao e reke te kaangaanga ae korakora i buakoia ana botanaomata Nibwaite.\n\n2 Bwa nooria, e a mate Bwaoraan, ma n iranako kawain te aonaba ni kabane; ngaia are e a korakora te itabaraara bwa antai mai i buakoia natin Bwaoraan ae e na reke irouna te kaintekateka ni motikitaeka.\n\n3 Ao ngkai aikai araia ake a uneakina te kaintekateka ni motikitaeka, are a karika itabaraaraia te botanaomata: Bwaoraan, Baantii, ao Bwakuman.\n\n4 Ngkai bon tiaki ti aikai natin Bwaoraan (bwa a bon mwaiti natina), ma aikai ake a bon uneakina te kaintekateka ni motikitaeka: ngaia are, a karekea teniua te bwenaua i buakoia te botanaomata.\n\n5 Ma e ngae n anne, e a koro bukina bwa e rineaki Bwaoraan n nanoia aomata bwa mataniwia taan moti ao te kowana i aoia ana botanaomata Nibwaai.\n\n6 Ao e a koro bukina bwa ngke e nooria Bwakuman bwa e aki kona n reke irouna te kaintekateka ni motikitaeka, e a katiteuana naba ma nanoia te botanaomata.\n\n7 Ma nooria, Baantii, ao mwakoroia te botanaomata ake a tangiria bwa e na riki bwa aia kowana, a bon korakora uniia; ngaia are e a tauraoi ni mwaamwanaia te botanaomata bwa a na teirake ni kaaitaraia tariia.\n\n8 Ao e a koro bukina bwa ngke e nang karaoa aio, e a bon anaaki, ma ni kabowiaki n aron nanoia te botanaomata, ma ni baireaki matena; bwa e a tia n teirake ni kaitara ma n ukoukora kamaunakin inaomataia te botanaomata.\n\n9 Ngkai, ngke aomata ake a tangiria bwa e na riki bwa aia kowana a nooria bwa e a baireaki matena, ngaia are a bon un, ao nooria, a kanakoa temanna ae Kitekuman, nakon ana kaintekateka ni motikitaeka Bwaoraan, bwa e na tiringa Bwaoraan ngke e tekateka iaon ana kaintekateka ni motikitaeka.\n\n10 Ao e kakioaki irouia ana toro Bwaoraan; ma nooria, e bon rangi ni birimwaaka Kitekuman ngke e birinako n te aro are bon akea ae e kona ni karekea.\n\n11 Ao e nako nakoia ake a kanakoa, ao a bane ni karaoa te berita ae tabu, eng, n tuea iroun aia Tia Karikia ae akea tokina, bwa akea ae a na tuangnga bwa Kitekuman e tiringa Bwaoraan.\n\n12 Ngaia are, Kitekuman e bon aki ataaki i buakoia ana botanaomata Nibwaai, bwa are e bwainna ni karaba n te tai are e tiringa iai Bwaoraan. Ao Kitekuman ma ana koraki, ake a tia ni karaoa te berita ae tabu mangaia, a bon reitaki ma aomata, n te aro are a bon aki kona n ataaki; ma a mwaiti ake a kuneaki ao a bon baireaki mateia.\n\n13 Ao ngkai nooria, e a rineaki Bwakuman, n aron nanoia aomata, bwa mataniwia taan moti ao te kowana i aoia aomata, bwa e na tautaeka n onea mwiin tarina are Bwaoraan; ao aio are e bon riai n reke irouna. Ao a bane ni karaoaki aikai i nanon aia kaabwi n ririki n tautaeka taan moti; ao e a toki.\n\n14 Ao e a koro bukina bwa n aia kaabwi ma teuana n ririki n tautaeka taan moti, ao Reimwanaite a bon ikota te taanga ni buaka ae moan te mwaiti kaaina, ma n anganiia taian kabaang, ma kabaang aika a uarereke ma taian kai ni katebe, ma kanoan te katebe, ma otangan atuuia, ma otangan bwabwaia, ma aekan nako taian otanga.\n\n15 Ao a roko rikaaki riki bwa ana katei umwaianrianna ni kaaitaraia Nibwaite. Ao a bon kairaki iroun te mwaane are arana Koriantamwa; ao rikina e bon riki mai Taraemera; ao e bon birinako ma i buakoia Nibwaite; ao bon te aomata ae bubura ma ni korakora.\n\n16 Ngaia are, aia uea Reimwanaite, ae arana bon Tubwarota, are bon natin Amoron, e taku i nanona bwa Koriantamwa bon te mwaane ae korakora, ao e kona ni kaaitaraia Nibwaite ma korakorana ao wanawanana ae bati, n te aro are ngkana e kanakoa nakoia ao e na kona n tokanikai i aoia Nibwaite.\n\n17 Ngaia are e bon kakiriweia bwa a na un, ao e ikotiia ana taanga ni buaka, ao e rinea Koriantamwa bwa e na riki bwa aia tia kairiri, ma n tua bwa a na mwananga rikaaki nakon te aba are Taraemera bwa a na buaka ni kaaitaraia Nibwaite.\n\n18 Ao e a koro bukina bwa ibukin te itabarara ae moan te bati ao te kaangaanga ae bati n te tautaeka, ao e a bon aki tau mwaitia taan tararua n te aba are Taraemera; bwa a taku inanoia bwa aki kona n roko Reimwanaite n nako nukan abaia n ekaanako te kaawa are Taraemera.\n\n19 Ma e a koro bukina bwa Koriantamwa e bon mwananga i moan ana taanga ni buaka ae moan te mwaiti kaaina, ma n roko nakoia kaain te kaawa, ao a bon rangi ni waekoa n te aro are ai bon akea aia tai Nibwaite n ikotiia kaain aia taanga ni buaka.\n\n20 Ngaia are Koriantamwa e bon kakerikaka mwaitia taan tararua te tabo n rin nakon te kaawa, ao e mwananga ma ana taanga ni buaka ae bwanin nakon te kaawa, ma n tiringia ni kabane ake a taua te kaawa ae bwanin.\n\n21 Ao e a koro bukina bwa Bwakuman, are mataniwia taan moti, e bon birinako mai iroun Koriantamwa, nakon oon te kaawa. Ao e a koro bukina bwa Koriantamwa e batiboia ma te oo, n te aro are e a mate iai. Ao ikai are e a toki iai ana bong ni maiu Bwakuman.\n\n22 Ao ngkai ngke Koriantamwa e nooria bwa e taua te kaawa are Taraemera, ao e nooria Nibwaite bwa a birinako mai irouia, ao a tiringaki ma n anaaki, ao ma n teweaki nako nanon te nne ni kaikain, ao bwa e a tia n reke irouna tauakin te tabo ni katantan are te kabanea ni matoatoa ni kabuta te aba, e a rikirake ninikoriana n te aro are e a karaoa ana mwananga ni kaitaraa te aba ni kabuta.\n\n23 Ao ngkai e aki ti tiku n te aba are Taraemera, ma e mwananga ma ana taanga ni buaka ae korakora, nakon te kaawa are te Mari; bwa e matoatoa nanona ni mwananga bwa e na buaka, bwa e aonga ni karekea mwakoron te aba are i meang.\n\n24 Ao, e taku bwa matoatoan korakoraia e mena i nukan te aba, ngaia are e mwananga, ao e a aki reke aia tai n ikotiia ma a ti reke tabeman; ao n te aro aei are a bwakaria ma ni kabwakaia nako aontano.\n\n25 Ma nooria, mwanangan Koriantamwa aio i nukan te aba e karekea ana raka ae korakora Moronaaia i aoia, e ngae ngke a rangi ni mwaiti Nibwaite ake a tia n tiringaki.\n\n26 Bwa nooria, Moronaaia e taku bwa Reimwanaite a na rawa n roko nako nukan te aba, ma a na ti ekinakoi kaawa ake a bubura ake a mena i rarikin te tia n aron are mai i mwaaina; ngaia are Moronaaia e tua bwa aia taanga ni buaka ake a korakora riki a na kaawakin mwakoro ake a mena i rarikin te tia.\n\n27 Ma nooria, aki maaku Reimwanaite n aron are e tangiria Moronaaia, ma a bon roko nako nukan te aba, ma n taua te kaawa are te kaawa n tua are bon te kaawa are Taraemera, ao a mwananga rinanon mwakoron te aba ake a kakawaki riki, ma n korakora aia tiritiri, nakoia mwaane, aine, ao ataei, ma n tauii kaawa aika a mwaiti ma taabo ni katantan aika a mwaiti.\n\n28 Ma Moronaaia ngke e a kunea aio, e kanakoa Riaai n te tai naba arei ma te taanga ni buaka ni mwamwanangaia nakon taabo aika a mwaiti bwa a na kaunramwaia i mwaain ae a roko n te Aba ni Mari.\n\n29 Ao e karaoa aio; ao e kaunramwaia i mwaain are e roko n te Aba ni Mari, ma ni buaka ma ngaiia, n te aro are a kerikaaki nakon te aba are Taraemera.\n\n30 Ao e a koro bukina bwa e kaunramwaia Moronaaia i nanon aia tai ni kerikaaki, ao e buakaniia, n te aro are e riki bwa te buaka ae korakora iai kawawaean te raraa; eng, a mwaiti aika a mate, ao i buakoia ake a tiringaki e a bon kuneaki Koriantamwa.\n\n31 Ao ngkai, nooria, aki kona ni kerikaaki Reimwanaite nakon iteraia nako, aki kona n nako meang, ke nako maiaki, ke nako maeao ke nako mainiku, bwa a bon otabwaniniaki n iteraia nako irouia Nibwaite.\n\n32 Ao ngaia are Koriantamwa e a tia n uotiia Reimwanaite nako nukaia Nibwaite, n te aro are a mena i aan korakoraia Nibwaite, ao ngaia e a bon tiringaki, ao Reimwanaite a bon anga ngaia nako nanon baia Nibwaite.\n\n33 Ao e a koro bukina bwa Moronaaia e a manga taua riki te kaawa are Taraemera, ma ni karekea te anga are Reimwanaite ake a tia n anaaki bwa bure a na kitana te aba i nanon te rau.\n\n34 Ao ikai are e a toki iai aia kaabwi ma teuana n ririki n tautaeka taan moti.\n\n", "hel 2": "[center][font_size=26]Mwakoro 2[/font_size][/center]\n\n[i]Ereman are natin Ereman, e riki bwa mataniwiia taan moti—Kateanton e kairia ana koraki Kitekuman—Ana toro Ereman e tiringa Kitekuman, ao ana koraki Kateanton a birinako nako nanon te rereua. Uakaan ma 50–49 I.K.[/i]\n\n1 Ao e a koro bukina bwa n aia kaabwi ma uoua n ririki n tautaeka taan moti, i mwin are Moronaaia e a tia ni karekea te rau imarenaia Nibwaite ma Reimwanaite, nooria bon akea temanna ae kaaina te kaintekateka ni motikitaeka; ngaia are e a manga waaki te itabaraaraa i buakoia aomata ni kaineti bwa antai ae e na kaaina te kaintekateka ni motikitaeka.\n\n2 Ao e a koro bukina bwa Ereman, are bon natin Ereman, e a rineaki bwa e na kaaina te kaintekateka ni motikitaeka, n nanoia aomata.\n\n3 Ma nooria, Kitekuman, are e a bon tia n tiringa Bwaoraan, e bon tataninga naba bwa e na tiringa Ereman naba; ao e bon boutokaaki irouia ana koraki, ake a tia ni karaoa te berita ae tabu bwa akea ae e na ataa ana mwakuri ae buakaka.\n\n4 Ao bon iai temanna ae arana Kateanton, ae rianako rabakauna n taetae ni kawai, ao n ana mwakuri naba, ni karaoa te mwakuri ae raba n tiritiri ao n iraa; ngaia are e a riki bwa aia mataniwi ana koraki Kitekuman.\n\n5 Ngaia are e mwamwanaia, Kitekuman naba, bwa ngkana ngaia bwa e na mena n te kaintekateka ni motikitaeka e na bon anganiia ni kabane ake kaaina ana koraki bwa a na korakora ma n tautaeka i aoia te botanaomata; ngaia are Kitekuman e a ukora tiringakin Ereman.\n\n6 Ao e a koro bukina bwa ngke e waaki nakon te kaintekateka ni motikitaeka bwa e na tiringa Ereman, nooria temanna ana toro Ereman, are e otinako n te bong, ma n tia ni karekea n te anga ni karaba, te atatai ibukin te babaire are e a karaoaki irouia te koraki aei bwa e na tiringaki Ereman—\n\n7 Ao e a koro bukina bwa e kaitibo ma Kitekuman, ao e anganna te kanikina; ngaia are Kitekuman e kaota nakoina oin are e tangiria, are e tangiria bwa e na kairia nakon te kaintekateka ni motikitaeka bwa e aonga n tiringa Ereman.\n\n8 Ao ana toro Ereman ngke e a ataa raoi nanon Kitekuman, are bon oin nanona bwa e na tiritiri ao are bon oin nanoia naba ake a kaaina ana koraki bwa ana tiritiri, ao a na iraa, ao a na tautaeka, (ao bon aio aia babaire ni karaba, ma aia waaki ni kamwamwane ae raba) e taku ana toro Ereman nakon Kitekuman: Ti a nako nakon te kaintekateka ni motikitaeka.\n\n9 Ao ngkanne n te aro aei e bon rangi n rianako iai kukurein Kitekuman, bwa e taku i nanona bwa e nang kakoroa nanon ana babaire; ma nooria ana toro Ereman, i nanon aia tai ni mwananga nakon te kaintekateka ni motikitaeka, e bon ewara buroon Kitekuman, n te aro are e a bwaka n aki kakarongoaa. Ao e birinako ni kaongoa Ereman bwaai ni kabane ake e a tia n noori, n ongo, ma ni karaoi.\n\n10 Ao e a koro bukina bwa Ereman e kananako bwa a na anaaki taan kamwarua aikai ma taan tiritiri, bwa a na tiringaki ni kaineti ma te tua.\n\n11 Ma nooria ngke Kateanton e kunea bwa e tuai ni karairaki Kitekuman, e bon raraoma bwa mwiina e a tiringaki; ngaia are e tua bwa a na rimwia ana koraki. Ao a toua te kawai n otinako man te aba ae karaba, nakon te rereua; ao ngaia are ngke e kananako Ereman bwa a na tauaki a bon aki kona n reke.\n\n12 Ao e na manga taekinaki riki rimwi rongorongon Kateanton aei. Ao ikai are e a toki naba iai aia kaabwi ma uoua n ririki n tautaeka taan moti i aoia ana botanaomata Nibwaai.\n\n13 Ao nooria, ni banen te boki aio kam na nooria bwa Kateanton aio e bon riki bwa te tia kabwakaia, eng, e kataia ni kamaunaia ana botanaomata Nibwaai ni kabane.\n\n14 Nooria, I aki kananonaa banen ana boki Ereman, ma I kananonaa banen ana boki Nibwaai, are I anai ma iai rongorongo ni kabane ake I a tia ni koroi.\n\n", "hel 3": "[center][font_size=26]Mwakoro 3[/font_size][/center]\n\n[i]A mwaiti Nibwaite ake a mwananga nako nakon te aba are i meang—A katei taian bata aika timanti ma ni kaawakin reekoti aika a mwaiti—Bwi ni nga ma ngaa aika a rairaki ma ni bwabetitoaki—Ana taeka te Atua e kairia aomata nakon te kamaiuaki—Nibwaai are natin Ereman e kaaina te kaintekateka ni motikitaeka. Uakaan ma 49–39 I.K.[/i]\n\n1 Ao ngkai e a koro bukina bwa n aia kaabwi ma teniua n ririki n tautaeka taan moti, bon akea te itabaraaraa i buakoia ana botanaomata Nibwaai ma ti iai teutana te kainikatonga n te ekaretia, are e a karika te kakauntaeka teutana imarenaia aomata, ao aaro aikai ake a raoiakinaki ni banen te kaabwi ma teniua n ririki.\n\n2 Ao ai bon akea naba te itabaraaraa i buakoia te botanaomata n te kaabwi ma aua n ririki; ao akea naba te itabaraaraa ae bati n te kaabwi ma nimaua n ririki.\n\n3 Ao e a koro bukina bwa n te kaabwi ma onoua n ririki, eng, e a bon korakora te itabaraaraa ma kakauntaeka aika a mwaiti; are e karika kitanan Taraemera irouia aomata aika a korakora mwaitia, ma n nakon te aba are i meang bwa a na bwaibwai iai.\n\n4 Ao a bon mwananga n te raroa ae abwaabwaki, n te aro are a roko n taabo aika e mwaiti te ran iai ma karaanga aika a mwaiti.\n\n5 Eng, ao a bon kamaenakoia nakon mwakoron te aba ni kabane, nakon mwakorona nako ake a tuai ni bane bwaia ma n tuai n akea kaai iai, kioina ngkai a bon rangi ni mwaiti aomata ake a bon tia ni bwaibwai n te aba.\n\n6 Ao ngkai bon akea mwakoron te aba ae akea bwain aona ma bon ti te kai ae akea, ibukin korakoran aia urubwai aomata ake a kaaina te aba arei mai i mwaaina ao e a aranaki bwa kamaroa.\n\n7 Ao bon ti tabeua kaai iaon te aba arei, ma e ngae n anne te botanaomata are e mwananga a bon rianako rabakauia n aron te mwakuri ma te timanti; ngaia are a katei taian bata man te timanti are a bon maeka iai.\n\n8 Ao e a koro bukina bwa a bon mwaiti aia kariki ao a maenako, ma ni mwananga nako man te aba i maiaki nakon te aba i meang, ma ni buta nako n te aro are a bon rabuna aon te aonaba ni kabuta, ma i taari i maiaki nakon taari i meang, ma i taari i maeao nakon taari i mainiku.\n\n9 Ao botanaomata ake a mena n te aba are i meang a bon maeka n taian umwanrianna, ao n taian bata aika timanti, ao a bon kariaia bwa aekan kaai nako a na bwebwerake iaon te aba, bwa e aonga n roko te tai are e na reke aia kai bwa a na katei bataia iai, eng, aia kaawa, ma aia tembora, ma aia auti n nebo, ma aia tabo aika a tabu, ma aekan nako aia kateitei.\n\n10 Ao e a koro bukina bwa ngkai e bon rang karako te kai n te aba are i meang, a bon kanakoaki kaai aika a mwaiti nako meang n te kaibuke.\n\n11 Ao ngaia are e a reke angaia aomata ake n te aba are i meang bwa a na katei kaawa, n te kai ao te timanti.\n\n12 Ao e a koro bukina bwa a bon mwaiti ana botanaomata Amon, ake bon Reimwanaite ngke a moan bungiaki, ake a bon nako nakon naba te aba aio.\n\n13 Ao ngkai a bon mwaiti reekootiia te botanaomata aio ake a tauaki mwiia irouia te botanaomata aio aika a mwaiti, ake a babane rongorongo iai ma ni korakora mwaitia, ake a kaineti ma ngaiia.\n\n14 Ma nooria, katebubuan mwakoron aia waaki te botanaomata aio, eng, rongorongoia Reimwanaite ma Nibwaite, ma aia bubuaka, ma itabaraaraia, ma aia kakauntaeka, ma aia kakabwarabwara, ma aia taeka ni burabeti, ma aia botaki ni kaibuke ma kabaan aia kaibuke, ma katean aia tembora, ma aia tinakoke, ma aia tabo aika a tabu, ma raoiroia, ma buakakaia, ma aia tiriaomata, ma aia mwakuri n iraa, ma aia anaibwai n te iowawa, ma aekan nako mwakuri aika bati n ribaki ma kabekaau, a bon aki tau nneia n te boki aei.\n\n15 Ma nooria, a bon mwaiti taian boki ma reekootii n aekaia nako, ao a bon kaawakinaki raoi irouia Nibwaite.\n\n16 Ao a bon karuoaki rikaaki man te roro teuana nakon te roro teuana irouia Nibwaite ni karokoa ae a bwaka n riaoan te tua ao a tia n tiringaki, n iraeaki aia bwai n te mwakuri n iowawa, ma ni kakaeaki ma ni kakiokioaki, ma n tiringaki, ao ma ni kamaenakoaki iaon te aba, ma n ikotaki ma Reimwanaite ni karokoa ae aikoa manga aranaki bwa Nibwaite, ma n riki ni buakaka ao ni moaanti, ao n unun, eng, n riki bwa Reimwanaite.\n\n17 Ao ngkai I a manga okira au rongorongo; ngaia are te bwai are I a tia n taekinna e a tia n riki i mwin tian rikin te itabaraaraa ae korakora, ma te aki rau, ao bobobuaka, ma kakauntaeka, i buakoia ana botanaomata Nibwaai.\n\n18 E a toki aia kaabwi ma onoua n ririki n tautaeka taan moti;\n\n19 Ao e a koro bukina bwa e bon korakora naba te itabaraaraa n te aba, eng, n te kaabwi ma itiua n ririki, ao n te kaabwi ma waniua n ririki.\n\n20 Ma e ngae n anne ao Ereman e bon kaaina te kaintekateka ni motikitaeka ma te momotiraoi ao te aki nanonano; eng, ao e bon kaawakin ana tua te Atua; ao e bon karaoa ae eti imatan te Atua n aki toki; ao e bon nakonako ni kawain tamana, n te aro are e bon nakoraoi arona n te aba.\n\n21 Ao e a koro bukina bwa iai natina uoman mwaane. E arana are te karimoa bwa Nibwaai, ao are e uarereke bwa Riaai. Ao a rikirake i nanon te Uea.\n\n22 Ao e a koro bukina bwa a rikirake ni karako taian bobobuaka ma itabaraaraa, i buakoia te botanaomata ae Nibwaite, ni banen aia kaabwi ma waniua n ririki n tautaeka taan moti i aoia ana botanaomata Nibwaai.\n\n23 Ao e a koro bukina bwa n aia kaabwi ma ruaiwa n ririki n tautaeka taan moti, ao e bon reitinako te rau n te aba, ma ti botaki ni karaba aika buakaka are Kateanton are te tia iraa e a tia ni katei ni mwakoron te aba are a rang ni kaainaki riki, are aki ataaki n te tai anne irouia mataniwin te tautaeka; ngaia are a bon aki kamaunaki man te aba.\n\n24 Ao e a koro bukina bwa n te ririki naba anne ao e rikirake ni korakora te nakoraoi n te ekaretia, n te aro are a kaaina te ekaretia ngaa ma ngaa ao a bwabetitoaki nakon te rairannano.\n\n25 Ao e a bon rangi ni korakora te rikirake n te ekaretia, ao a bon rangi ni mwaiti kakabwaia ake a bwaro i aoia aomata, n te aro are taian ibonga aika rietata ao tia reirei a bon rianako naba miimiia.\n\n26 Ao e a koro bukina bwa e nako raoi ana mwakuri te Uea n te aro are a bwabetitoaki ma ni katiteuanaki nakon ana ekaretia te Atua, aomata aika a mwaiti, eng, bwii ni ngaa ma ngaa.\n\n27 Ikai are ti a nooria bwa e nanoanga te Uea nakoia ni kabane ake, a na wetea arana ae tabu, ma nanoia ni koaua.\n\n28 Eng, ngaia are ti nooria bwa mataroan karawa e uki nakoia aomata ni kabane, nakoia naba ake a na kakoaua aran Iesu Kristo, ae natin te Atua.\n\n29 Eng, ti nooria bwa ane e taua ana taeka te Atua, are e bon tawe ma ni mwaaka, are e na bwenaua ni kabane ana mwakuri ni mwaamwanaa te aba ma ana bwai ni kamwane, ma ana babaire ni kamwamwane te riaboro, ma ni kairiia ana aomata Kristo n te kawai ae eti ma ni wariki n riaon te marawa ni kananokawaki ae aki totoki are e katauraoaki bwa e na kabwautia aika a buakaka—\n\n30 Ma ni kona ni karokoa tamneia, eng, tamneia ae aki maamate, i angaatain te Atua n ueana i karawa, bwa a na tekateka ma Aberaam, ao Itaaka, ao Iakobwa, ma ara bakatibu ni kabane aika a tabu, bwa a na aki manga oki nako.\n\n31 Ao n te ririki aei ao e reitinako te kakukurei n te aba are Taraemera, ao n aba ni kabane ake a uakaan, ao n aaba ni kabane ae a bwainaki irouia Nibwaite.\n\n32 Ao e a koro bukina bwa iai te rau ao te kimwareirei ae korakora n nikiran te kaabwi ma ruaiwa n ririki; eng, ao e bon reitinako naba te rau ao te kimwareirei ae korakora n aia kanimabwi n ririki n tautaeka taan moti.\n\n33 Ao n aia kanimabwi ma teuana n ririki n tautaeka taan moti ao bon iai naba te rau, ma iai te kainikatonga are e moanna n rin n te ekaretia—tiaki i nanon ana ekaretia te Atua, ma inanoia aomata ake a tataekinna bwa a kaaina ana ekaretia te Atua—\n\n34 Ao a bon tabekaki rake n te kainikatonga, n te aro are a bwainikirinia tariia aika a mwaiti. Ngkai te bwai aei bon te buakaka ae korakora, are e a bon karika korakoran bwainikirinaia mwakoroia te botanaomata ake a nanorinano riki, ao a rinanon te karawawataki ae korakora.\n\n35 Ma e ngae n anne a bon aki toki n aki mamatam ma n tataro, ao a rikirake ni matoatoa ma ni matoatoa riki n aia nanorinano, ma n nene ao n nene riki n onimakinan Kristo, n onrake tamneia n te kimwareirei ma te raunnano, eng, n te aro are a itiaki ma ni katabuaki nanoia, ao katabuan nanoia e reke ibukin anganakin te Atua nanoia.\n\n36 Ao e a koro bukina bwa n te kanimabwi ma uoua n ririki e bon bane naba i nanon te rau, ma bon iai te kainikatonga ae korakora are e a rin inanoia aomata; ao e riki aio man rianakon korakoran kaubwaia ma nakoraoia iaon te aba; ao e rikirake irouia man te bong teuana nakon te bong teuana.\n\n37 Ao e a koro bukina bwa n aia kanimabwi ma teniua n ririki n tautaeka taan moti, ao e mate Ereman, ao natina are te karimoa are Nibwaai e a waaki n tautaeka i mwina. Ao e a koro bukina bwa e kaaina te kaintekateka ni motikitaeka ma te momotiraoi ao te aki nanonano; eng, e bon kaawakina ana tua te Atua, ma n nakonako ni kawain tamana.\n\n", "hel 4": "[center][font_size=26]Mwakoro 4[/font_size][/center]\n\n[i]Taan birinako ake Nibwaite ma Reimwanaite a bon ikotiia aia taanga ni buaka ma n anaa te aba are Taraemera—E a reke konaakiia Nibwaite ibukin buakakaia—E a kekerikaki te Ekaretia, ao aomata a mamaara n aroia Reimwanaite. Uakaan ma 38–30 I.K.[/i]\n\n1 Ao e a koro bukina bwa n te kanimabwi ma aua n ririki ao e a korakora te kakauntaeka i nanon te ekaretia, ao e a bon korakora naba te itabaraaraa i buakoia te botanaomata, n te aro are e a korakora kawawaean te raraa.\n\n2 Ao naake a kakaitara a bon tiringaki ma ni kakioaki nako man te aba, ao a bon nako nakon aia uea Reimwanaite.\n\n3 Ao e a koro bukina bwa a bon waaki ni kakiriwea nanoia Reimwanaite bwa a na buaka ni kaaitaraia Nibwaite; ma nooria, e korakora maakuia Reimwanaite, n te aro are a bon rawa ni kan ongora n aia taeka naake a birinako.\n\n4 Ma e a koro bukina bwa n aia kanimabwi ma onoua n ririki n tautaeka taan moti, ao bon iai taan birinako ake a nako mai irouia Nibwaite nakoia Reimwanaite; ao e nakoraoi aia waaki ma ake tabemwaang ni kakiriweia bwa a na un ni kaaitaraia Nibwaite; ao n te ririki anne ao a bane ni katauraoi ibukin te buaka.\n\n5 Ao n te kanimabwi ma itiua n ririki ao a ruorikaaki ni buaka ma Nibwaite, ao a waakina aia mwakuri ni kamamate; eng, n te aro are n aia kanimabwi ma waniua n ririki n tautaeka taan moti ao a bon tokanikai ma ni karekea te aba are Taraemera; eng, ao ni kabane te aba, nakon naba te aba are e kaan ma te Aba ni Mari.\n\n6 Ao Nibwaite ma ana taanga ni buaka Moronaaia a bon kakioaki nako nakon te Aba ni Mari.\n\n7 Ao ikekei are a kamatoatoaia ni kaaitaraia Reimwanaite mai taari maeao, nako mainiku; ao anauna bon tebongina ana bong tei Nibwaite ni mwananga, iaon tian te rain are a tia ni kamatoatoa ma ni katikuia iai aia taanga ni buaka bwa a na tararua abaia are i meang.\n\n8 Ao ngaia are taan birinako ake Nibwaite, man ana ibuobuoki aia taanga ni buaka Reimwanaite, a tia ni karekei ni kabane aia bwai Nibwaite ake a mena n te aba are e nako maiaki. Ao aio ake a bane ni karaoaki n aia kanimabwi ma waniua ao ruaiwa n ririki n tautaeka taan moti.\n\n9 Ao e a koro bukina n aia kaonobwi n ririki n tautaeka taan moti, ao Moronaaia ma ana taanga ni buaka a karekea te tokanikai ao n anai mwakoron te aba ae mwaiti; eng, a manga anai kaawa aika a mwaiti ake a tia n reke i nanon baia Reimwanaite.\n\n10 Ao e a koro bukina bwa n aia kaonobwi ma teuana n ririki n tautaeka taan moti a bon tokanikai ma ni manga karekea iteran aia bwai ni kabane.\n\n11 Ngkai buaia Nibwaite ae korakora aio, ma te tiritiri ae korakora are e riki iboni irouia, e na bon aki riki ngke arona bwa akea bubuakaia ma aia mwakuri aika bati n ribaki imarenaia eng, ao e mena naba i buakoia naake a tataekinna bwa a kaaina ana ekaretia te Atua.\n\n12 Ao e riki aio ibukin te kainikatonga are inanoia, ibukin rianakon kaubwaia, eng, ibukin rawan nanoia nakoia ake a kainnano, a tauii kanaia mai irouia ake a baki, a tauii aia kunnikai mai irouia naake akea karabaia, man oroi tabaia tariia ake a nanorinano, a bwainingarei bwaai ake a tabu, a kakewea tamnein te taeka ni burabeti ao ni kaotioti, a tiriaomata, a iraa n iowawa, a kewe, a kimoa, a wenenibure, a teirake n itabaraaraa n ae korakora, ma ni birinako nakon te aba are Nibwaai, i buakoia Reimwanaite—\n\n13 Ao ibukin korakoran buakakaia aio, ao aroia ni kamoamoaa oin korakoraia, a bon katukaki ma oin korakoraia; ngaia are e aki nakoraoi aroia, ma a bon karawawataki ma n oreaki, ao ma n kakioaki mai imataia Reimwanaite, ni karokoa ae a bua angiin abaia.\n\n14 Ma nooria, e bon kabwarabwara iaon bwaai aika a bati Moronaaia nakoia te botanaomata ibukin buakakaia, ma Nibwaai naba ao Riaai, ake bon natin Ereman, a kabwarabwara iaon bwaai aika a mwaiti nakoia te botanaomata, eng, ma n taetae ni burabetii bwaai aika a mwaiti nakoia ni kaineti ma buakakaia, ao tera ae e na reke nakoia ngkana aki rairinanoia man aia bure.\n\n15 Ao e a koro bukina bwa a bon rairinanoia, ao ngke a rairinanoia ao a bon nakoraoi aroia.\n\n16 Bwa ngke Moronaaia e nooria bwa a rairinanoia e bon waaki ni kairiria man te tabo teuana nakon te tabo teuana, ao man te kaawa ae bubura teuana nakon te kaawa ae bubura teuana, ni karokoa ae e a manga oki nakoia teuana iteran aia bwai ao teuana iteran abaia ni kabane.\n\n17 Ao ngaia are e a toki aia kaonobwi ma teuana n ririki n tautaeka taan moti.\n\n18 Ao e a koro bukina bwa n aia kaonobwi ma uoua n ririki n tautaeka taan moti, ao Moronaaia e a aki manga kona ni karekei bwaai irouia Reimwanaite.\n\n19 Ngaia are a bon katuka aia babaire ibukin karekean nikiran abaia, bwa a bon rang mwaiti Reimwanaite n te aro are e a bon kaangaanga ibukiia Nibwaite bwa a na korakora riki i aoia; ngaia are Moronaaia e kamwakuriia ana taanga ni buaka ni kabane bwa a na tararuai mwakoro ni kabane ake a tia n anai.\n\n20 Ao e a koro bukina bwa, ibukin korakoran mwaitia Reimwanaite ao a bon korakora maakuia Nibwaite bwa mwiina ao a na konaaki, ma n toubekaki, ma n tiringaki, ao ma ni kamaunaki.\n\n21 Eng, a bon uringa ana taeka ni burabeti Aramwa, ao ana taeka naba Motiaea; ao a nooria bwa a tia n riki bwa te botanaomata ae bonotaninga, ao a tia ni kaakea ana tua te Atua.\n\n22 Ao a tia ni bita ma n toubekaa ana tua Motiaea i aan waeia, ke te bwai are e a tia te Uea n tua bwa e na anganiia te botanaomata; ao a nooria bwa a buakaka aia tua, ao bwa a tia n riki bwa te botanaomata ae buakaka, n te aro ae a buakaka n ai aroia Reimwanaite.\n\n23 Ao ibukin aia bure ao e a moanna ni kekerikaki te ekaretia; ao a moanna n aki kakoaua tamnein te taeka ni burabeti ao tamnein te kaotioti; ao e bon kaaitarai moaia ana motikitaeka te Atua.\n\n24 Ao a nooria bwa a riki ni mamaara, n aekaia tariia, Reimwanaite, ao Tamnein te Uea e a bon aki kaawakinia; eng, e a bubai mai irouia ibukina bwa Tamnein te Uea e aki kona ni maeka n taian tembora aika aki tabu—\n\n25 Ngaia are te Uea e a katoka kamaiuakia ni mwaakana are e kamiimii ao akea kabotauana bwa a bwaka nakon te aro ni kakewekewe ao ni kakaamaaku buakakaia; ao a nooria bwa e korakora riki mwaitia Reimwanaite nakoia, ao ngkana aki nim ma te Uea ae Atuaia ao a na boni kamaunaaki.\n\n26 Bwa nooria, a nooria bwa korakoraia Reimwanaite bon aekan naba korakoraia, ni boraoi korakoraia aia mwaane. Ao ikai are a bwaka nakon riaoan te tua ae korakora aio; eng, ngaia are a riki ni mamaara, ibukin riaoan te tua irouia, i nanon te maan ae e aki bati te ririki.\n\n", "hel 5": "[center][font_size=26]Mwakoro 5[/font_size][/center]\n\n[i]Nibwaai ma Riaai a kabanea aia tai ni kakabwarabwara—A katotonga anuan maiuia aia bakatibu ake a ingoanaki iai—Kristo e kabooia ake a rairinanoia—Nibwaai ma Riaai a rairiia aika a mwaiti ao a kabureaki, ao a otabwaniniaki n te ai—Te nang ae rootongitong e rabuniia tenibubua aomata—E ruru te aonaba, ao iai te bwanaa ae tuangiia aomata bwa a na rairinanoia—Nibwaai ma Riaai a marooro ma taian anera, ao a katobibiaki aomata aika a mwaiti n te ai. Uakaan ma 30 I.K.[/i]\n\n1 Ao e a koro bukina bwa n te ririki naba anne, nooria Nibwaai e anganako te kaintekateka ni motikitaeka nakon te mwaane ae arana Titerom.\n\n2 Bwa ngkai aia tua ma aia tautaeka a kateaki ni bwanaia te botanaomata, ao naake a rinea te buakaka a bon mwaiti riki nakoia ake a rinea te raoiroi, ngaia are a bon tau nakon te kamaunaki, bwa a buakaka aia tua.\n\n3 Eng, ao tiaki ti aio; bon aomata ngaia aika a bonotaninga, n te aro are aki kona n tautaekanaki n te tua ke te momotiraoi, ma a na ti kairaki nakon kamaunakia.\n\n4 Ao e a koro bukina bwa e a kua Nibwaai ibukin aia bure; ao e anganako te kaintekateka ni motikitaeka, ma ni katabea bwa e na tataekina ana taeka te Atua i nanon nikiran ana bong ni maiu, ao tarina naba are Riaai, ni kabanea ana bong ni maiu;\n\n5 Bwa a uringa ana taeka tamaia are Ereman are e taekinna nakoia. Ao aikai taeka ake e taekin:\n\n6 Nooria, natiu mwaane, I tangiria bwa kam na uringnga ni kaawakin ana tua te Atua; ao I tangiria bwa kam na tataekin taeka aikai nakoia te botanaomata. Nooria, I a tia n anganingkami araia ara moan bakatibu ake a otinako man te aba are Ierutarem; ao aio are I a tia ni karaoia bwa ngkana kam uringa arami kam na kona n uringia; ao ngkana kam uringia kam na kona n uringa aia mwakuri; ao ngkana kam uringa aia mwakuri kam na ataia naba bwa e taekinaki, ao e koreaki naba, bwa a bon raoiroi.\n\n7 Ngaia are, natiu mwaane, I tangiria bwa kam na karaoa ae raoiroi, bwa kam na tataekinaki, ao e na koreaki naba, n aron are e a tia n taekinaki ma ni koreaki ibukiia.\n\n8 Ao ngkai natiu mwaane, nooria iai riki te bwai ae I tangiria mai iroumi, are I tangiria bwa kam na aki karaoi bwaai aikai bwa kam na kamoamoa iai, ma kam na karaoi bwaai aikai bwa kam na kaikoi kaubwaimi i karawa, eng, are akea tokina, ao are e aki kona ni mauna; eng, bwa e aonga n reke iroumi te bwai n tangira are e kakawaki are te maiu ae akea tokina, are iai ara kantaninga ni katautaua bwa a bon tia n anganaki ara bakatibu.\n\n9 O uringnga, uringnga, natiu mwaane, ana taeka te uea are Beniamina ake e taekin nakoia ana botanaomata; eng, uringnga bwa akea riki te kawai ke te anga are e kona te aomata ni kamaiuaki iai, ma ti rinanon raraan Iesu Kristo ni kamaiu, are e na roko; eng, uringnga bwa e roko bwa e na kabooa te aonaba.\n\n10 Ao uringa naba ana taeka Amureki ake e taekin nakon Teeterom, n te kaawa are Amonia; bwa e taku nakoina bwa e bon koaua bwa te Uea e na roko ni kabooia ana botanaomata, ma e na aki roko ni kabooia i nanon aia bure, ma e na kabooia man aia bure.\n\n11 Ao iai mwaakana are e anganaki mai iroun te Tama bwa e na kabooia man aia bure ibukin te rairannano; ngaia are e a tia ni kanakoia anera bwa a na tataekina rongorongon aron te rairannano, are e kairiri nakon mwaakan te Tia Kabomwi, nakon kamaiuan tamneia.\n\n12 Ao ngkai, natiu mwaane, uringnga, uringnga bwa bon i aon te bwa are ara Tia Kabomwi, are Kristo, natin te Atua, are kam na riai ni katea iai aami; bwa ngkana te riaboro e kanakoa te ang mai irouna ae korakora, eng, ana kanoa i buakon te ukeuke n anti, eng, ngkana ni kabane te atibu ae bwaka mai karawa ao te angibuaka ae korakora a bwaka iaomi, bon akea korakoraia iaomi ni katikingkami nakon marawan te nanokawaki ao te maraia ae aki totoki, ibukin te bwa are ko kateaki iaona, are bon aan te kateitei ni koaua, aan te kateitei are ngkana aomata a kateitei iaona ao aki kona ni bwaka.\n\n13 Ao e a koro bukina bwa aikai taeka ake Ereman e reireinia natina mwaane; eng, e bon reireinia bwaai aika mwaiti ake a bon aki koreaki, ao bwaai naba aika a mwaiti aika a koreaki.\n\n14 Ao a bon uring ana taeka; ao ngaia are a mwananga nako, ni kaawakina ana tua te Atua, bwa a na reirei ana taeka te Atua i buakoia ana botanaomata ni kabane Nibwaai, ni moa man te kaawa are te Mari;\n\n15 Ao ma ikekei nakon te kaawa are Kite; ao man te kaawa are Kite nakon te kaawa are Mureki;\n\n16 Ao man te kaawa teuana nakon are teuana, ni karokoa ae a tia ni waaki nako i buakoia ana botanaomata ni kabane Nibwaai ake a mena n te aba are e nako maiaki; ao ma ikekei nakon te aba are Taraemera, i buakoia Reimwanaite.\n\n17 Ao e a koro bukina bwa a bon kabwarabwara ma te mwaaka ae korakora, n te aro are a bon kabaei wiia taan birinako aika a mwaiti ake a tia n nako mai irouia Nibwaite, n te aro are a roko ni kaoti aia bure ma ni bwabetitoaki nakon te rairannano, ao ma ni kaokaki naba n te tai ae waekoa nakoia Nibwaite bwa a na waaki ni karaoiroa mwiin taiani kaairua ake a tia ni karaoi.\n\n18 Ao e a koro bukina bwa Nibwaai ao Riaai a bon kabwarabwara nakoia Reimwanaite ma te mwaaka ao te kariaiakaki n anga te tua, bwa iai irouia te mwaaka ao te kariaiakaki n anga te tua are a tia n anganaki bwa a na kona n taetae, ao a bon anganaki naba te bwai are a na riai n taekinna—\n\n19 Ngaia are a bon taetae n te aro ae korakora kamiimina nakoia Reimwanaite, n anai nanoia bwa a na kakoauaia, n te aro are waniua te ngaa Reimwanaite ake a mena n te aba are Taraemera ao n aaba ake i rarikina ake a bon bwabetitoaki, ma ni kakoaua buakakan kateia aia bakatibu.\n\n20 Ao e a koro bukina bwa Nibwaai ao Riaai a bon waaki mai ikekei nakon te aba are Nibwaai.\n\n21 Ao e a koro bukina bwa a bon anaaki irouia ana taanga ni buaka Reimwanaite ma n teweaki nako nanon te nne ni kaikain; eng, n te nne ni kaikain are a teweaki nako nanona Amon ma tarina irouia ana toro Rimwaai.\n\n22 Ao i mwin are a tia n teweaki nako nanon te nne ni kaikain n akea kanaia i nanon boong aika a mwaiti, nooria, a bon rin i nanon te nne ni kaikain n anaia bwa aonga n tiringia.\n\n23 Ao e a koro bukina bwa Nibwaai ao Riaai a bon otabwaniniaki n te ai, n te aro are a bon rawa ni katokaa baia i aoia bwa a maaku bwa mwiina ao a kabuekaki. Ma e ngae n anne, ao a bon aki bue Nibwaai ao Riaai; ao a bon tei inukan te ai ao a bon aki bue.\n\n24 Ao ngke a nooria bwa a bon otabwaniniaki n te boua ae te ai, ao ngke a bon aki bue iai, a bon ninikoria nanoia.\n\n25 Bwa a nooria bwa Reimwanaite a bon rawa ni katokai baiia i aoia; ao a rawa naba ni kaania, ma a tei n te aro ae a oreaki bwa a na babanga n taetae ibukin te miimii.\n\n26 Ao e a koro bukina bwa a tei i buakoia Nibwaai ao Riaai ao a waaki n taetae nakoia, ni kangai: Tai maaku, bwa nooria, bon te Atua ae kaota te bwai ae kamiimi aio, are e kaotia nakoimi bwa kam aki kona ni katokai baimi iaora n tiringira.\n\n27 Ao nooria, ngke a tia n taekin taeka aikai, e bon ruru te aonaba, ao oon te nne ni kaikain a bon ruru n te aro ae aongkoa a na bwaka nako aontano; ma nooria, a bon aki bwaka. Ao nooria, naake a mena n te nne ni kaikain bon Reimwanaite ao Nibwaite ake taan birinako.\n\n28 Ao e a koro bukina bwa a bon rabunaki n te nang ae rootongitong, ao e roko i aoia te kakamaaku ae aki manikangareaki.\n\n29 Ao e a koro bukina bwa e roko te bwanaa ae kanga mai iaon te nang are e rootongitong ae kangai: Rairinanomi, rairinanomi, ao tai manga ukoukora kan tiringakia au toro are I a tia ni kanakoia nakoimi bwa a na taekina te rongorongo ae kakukurei.\n\n30 Ao e a koro bukina bwa ngke a ongo te bwanaa aio, ma n nooria bwa bon tiaki te bwanaa ae kanga te baa, ao tiaki naba te bwanaa ae korakora ae riao karongoana, ma nooria, bon te bwanaa ae rau ae kororaoi beebetena, ae kanga aron te wirikiriki, ao e bon ninia nako te tamnei—\n\n31 Ao e ngae ngke e beebete te bwanaa, nooria e bon korakora rurun te aonaba, ao oon te nne ni kaikain a manga ruru riki, ae kanga a na bwaka nako aontano; ma nooria te nang are e rootongitong, are e rabuna aoia, e bon aki uamae—\n\n32 Ao nooria e a manga roko riki te bwanaa arei, ni kangai: Rairinanomi, rairinanomi, bwa e a kan roko uean karawa; ao tai manga ukoukora riki kan tiringakia au toro. Ao e a koro bukina bwa e a manga ruru riki te aonaba, ao oon te nne ni kaikain a bon ruru.\n\n33 Ao e a manga roko riki te bwanaa te katen tai, ma n taekin taeka aika a kamimi ake aki kona n taekinaki iroun te aomata; ao a manga ruru naba taian oo, ao e ruru te aonaba n te aro ae kanga e na bwenaua.\n\n34 Ao e a koro bukina bwa aki kona ni birinako Reimwanaite ibukin te nang are e rorotongitong are e bon rabuna aoia; eng, ao a bon aki kona ni kamwaingaki ibukin te maaku are e roko i aoia.\n\n35 Ao ngkanne bon iai temanna mai i buakoia ae e bon bungiaki bwa te Nibwaite, are e a bon tia ngkoa ni kaaina ana ekaretia te Atua ma e a tia ni birinako mai irouia.\n\n36 Ao e a koro bukina bwa e rairaki, ao nooria, e noora i buakon te nang are e rorotongitong moamoan Nibwaai ma Riaai; ao nooria, a bon rianako raneaneaia, n aiaron ubuia anera. Ao e nooria bwa a tararake moamoaia nako karawa; ao aroia titebo ma a taetae ni kawai ke a tabeki rake bwanaia nakon te aomata ae a nooria.\n\n37 Ao e a koro bukina bwa te aomata aio e bon takarua nakoia aomata ake a uanao, bwa a na rairaki n nooria. Ao nooria, a bon anganaki te korakora bwa a na rairaki ao ma n nooria; ao a bon noora moamoaia Nibwaai ma Riaai.\n\n38 Ao a taku nakon te mwaane aei: Nooria, tera nanon bwaai aikai ni kabane, ao antai ae kakarabakau ma mwaane aikai?\n\n39 Ngkai aran te mwaane aei bon Aminatabu. Ao Aminatabu e taku nakoia: A bon kakarabakau ma ana anera te Atua.\n\n40 Ao e a koro bukina bwa a taku Reimwanaite nakoina: Tera ae ti na karaoia, bwa e aonga ni kamwawaki te nang ae rootongitong aei mai iaora?\n\n41 Ao Aminatabu e taku nakoia: Kam na riai n rairinanomi, ma n takarua nakon te bwanaa, ni karokoa ae reke ami onimaki iroun Kristo, are kam reireinaki taekana iroun Aramwa, ma Amureki, ao Teeterom; ao ngkana kam karaoa aio, e na kamwawaki te nang are e rootongitong mai iaomi.\n\n42 Ao e a koro bukina bwa a bane n tang nakon bwanan teuare e a tia n ioioa te aonaba; eng, a bon tang ni karokoa ae e kamaenakoaki te nang are e rootongitong.\n\n43 Ao e a koro bukina bwa ngke a taratara nako, ma n nooria bwa te nang are e rootongitong e a kamaenakoaki bwa e na aki rabuna aoia, nooria, a nooria bwa a otabwaniniaki, eng, ni kabane aomata n te boua ae te ai.\n\n44 Ao Nibwaai ao Riaai a bon mena iboni buakoia; eng, a bon otabwaniniaki; eng, a bon mena i nukan te ai ae uramwaka, ma a bon aki kabuanibwai iai, ao e aki rota naba oon te nne ni kaikain; ao a bon onrake n te kimwareirei are e aki kona ni kabwarabwaraki ao a on n te mimitong.\n\n45 Ao nooria, e ruo Tamnein te Atua ae Tabu ma i karawa, ma n rin inanoia, ao a kaonaki n aron ae a onrake n te ai, ao a bon kona n taekin taeka aika a kamiimi.\n\n46 Ao e a koro bukina bwa iai te bwanaa ae roko nakoia, eng, te bwanaa ae tangiraoi, ae kanga aron te wirikiriki, ao e kangai:\n\n47 Te rau, te rau e na mena iaomi, ibukin ami onimaki iroun au Moan Tangiraki are e a kaman iai man moan katean te aonaba.\n\n48 Ao ngkai, ngke a ongo aio a tabeki rake mataia bwa a na taraa te tabo are e roko mai iai te bwanaa; ao nooria, a noora karawa ae e uki; ao anera a ruo mai karawa ma ni buokiia.\n\n49 Ao tao bon tenibubua te aomata ake a noori ma n ongo bwaai aikai; ao a bon tuangaki bwa a na nako ao a na aki miimi, ao a na aki naba nanououa.\n\n50 Ao e a koro bukina bwa a bon mwananga nako, ma ni ibuobuoki nakoia aomata, n tataekin bwaai ni kabane ake a tia n ongo ma n noori, ni kabutai taabo ake a uakaan, n te aro are a mwaiti Reimwanaite ake a kakoauaia, ibukin korakoran te bwai ni kakoaua are a tia ni karekea.\n\n51 Ao ni kabane ake a kakoaua a bon kawenei naba aia bwai ni buaka, ma aia kairiribai ao kateia aia bakatibu.\n\n52 Ao e koro bukina bwa a bon anga nakoia Nibwaite aaba ake a bwaibwai iai.\n\n", "hel 6": "[center][font_size=26]Mwakoro 6[/font_size][/center]\n\n[i]A kabwarabwara Reimwanaite ake a raoiroi nakoia Nibwaite ake a buakaka—Koraki aika uoua aikai a bon nakoraoi aroia n te tai n rau ao n aki tare—Rutibero, are mwiokon te bure, e kakiriwea nanoia ake a bubuaka ao taan iraa ake araia Kateanton bwa a na tiritiri ma ni buakaka—Taan iraa aikai a tautaekana aia tautaeka Nibwaite. Uakaan ma 29–23 I.K.[/i]\n\n1 Ao e a koro bukina bwa ngke e a tia n toki aia kaonobwi ma uoua n ririki n tautaeka taan moti, a bane n tia n riki bwaai aikai ao mwaitia Reimwanaite a riki, bwa aomata aika a raoiroi, n te aro are raoiroia e rianako riki nakon raoiroia Nibwaite, ibukin aia kanene ma matoatoaia n te onimaki.\n\n2 Bwa nooria, a bon mwaiti Nibwaite ake a bon matoatoa ma n rawa n rairananoia ma ni korakora buakakaia, n te aro are a bon aki butimwaea ana taeka te Atua ao taian kabwarabwara ma taetae ni burabeti ni kabane ake a roko i buakoia.\n\n3 Ma e ngae n anne, bon iai te kimwareirei irouia kaain te ekaretia ibukin rairakiia Reimwanaite, eng, ibukin ana ekaretia te Atua, are e a tia ni kateaki i buakoia. Ao a bon iraorao imarenaia, ma ni kimwareirei imarenaia, ma ni karekea te kimwareirei ae korakora.\n\n4 Ao e a koro bukina bwa a mwaiti Reimwanaite ake a ruo nakon te aba are Taraemera, ma n taekinna nakoia te botanaomata aika Nibwaite aron rairakia, ma ni kairoroia nakon te onimaki ao te rairannano.\n\n5 Eng, ao a bon mwaiti aika a kabwarabwara ma te mwaaka ao te kariaiakaki ae korakora n anga te tua, bwa a na kairiia aika a mwaiti nakon te nanorinano ae moan te nano, bwa a na riki bwa taan irira te Atua ao te Tiibu te Teei.\n\n6 Ao e a koro bukina bwa a mwaiti Reimwanaite aika a nako nakon te aba are i meang; ao Nibwaai ma Riaai a nako nakon te aba are i meang bwa a na kabwarabwara nakoia aomata. Ao ikai are e a toki iai te kaonobwi ma teniua n ririki.\n\n7 Ao nooria, bon iai te rau ni kabuta te aba, n te aro are a bon nakon mwakoron te aba are a tangiria Nibwaite, tao i buakoia Nibwaite ke Reimwanaite.\n\n8 Ao e a koro bukina bwa Reimwanaite naba a bon nako nakon taabo ake a kan nako iai, tao i buakoia Reimwanaite ke Nibwaite, ao a bon inaomata n iwawaki imarenaia, ni kabobwai ao ni kaboonakoi aia bwai, ao ma n karekea aia raka, n aron are a tangiria.\n\n9 Ao e a koro bukina bwa a bon rikirake ni korakora kaubwaia, bon ngaiia Reimwanaite ao Nibwaite, ao e bon mwaiti aia koora ae rianako, ao aia tirewa, ma aekan nako te biti ae kakawaki, n te aba i maiaki ao te aba i meang.\n\n10 Ngkai te aba are i maiaki bon arana Riaai, ao te aba are i meang arana bon Mureki, i mwin natin Tetekia; bwa te Uea e kaira Mureki nakon te aba i meang, ao Riaai nakon te aba i maiaki.\n\n11 Ao nooria, bon iai aekan nako te koora n aaba aika uoua aikai, ao te tirewa, ao aekan kaubwain te tano n aekana nako; ao bon iai naba taan mwakuri aika a kamiimi, ake a karaoi aekan mwakuri man kaubwain te tano ma ni katamaroa; ao ngaia are a riki ni kaubwai.\n\n12 A bon karikirakei arokaia taian wiita ni kamwaitia, i meang ao i maiaki; ao a bon korakora rikiraken maiuia, i meang ao i maiaki. Ao a kamwaita aia kariki ma ni korakora matoatoaia n te aba. Ao a karikirakeia aia nanai ma ikota ni man, eng, ma ni mwaiti aia man aika a marikarika.\n\n13 Nooria, aia aine a bon mwakuri ma n raranga, ma ni karaoi aekan kunnikai nako, rinen aika a raoiroi rarangakia ma aekan nako te kunnikai, bwa karabaia. Ao ngaia are e a toki te kaonobwi ma aua n ririki i nanon te rau.\n\n14 Ao n te kaonobwi ma nimaua n ririki ao bon iai naba korakoran kimwareireia ma te rau, eng, e bon mwaiti te kabwarabwara ma te taeka ni burabeti ae bati ni kaineti ma te bwai ae e na riki. Ao ikai are e a toki iai te kaonobwi ma nimaua n ririki.\n\n15 Ao e a koro bukina bwa n aia kaonobwi ma onoua n ririki n tautaeka taan moti, nooria e a tiringaki Titerom iroun te aomata ae aki ataaki i nanon ana tai n tekateka n te kaintekateka ni motikitaeka. Ao e a koro bukina bwa n te ririki naba anne ao natina te mwaane, are e bon rineaki irouia aomata bwa e na onea mwiina, e bon tiringaki naba. Ao ngaia are e a toki te kaonobwi ma onoua n ririki.\n\n16 Ao ni moan te kaonobwi ma itiua n ririki ao e a manga rikirake ni korakora buakakaia te botanaomata.\n\n17 Bwa nooria, te Uea e a tia ni kakabwaiaia i nanon te tai ae maan ma kaubwain aon te aba n te aro are a bon aki kiriwe nanoia bwa a na un, a na buaka, ke a na kawawaea te raraa; ngaia are a bane nanoia ni kaubwaia; eng, ao a waaki n ukoukora karekean aia raka bwa aonga n rietata riki nakon are raoia; ngaia are a tiritiri ni karaba, ma n iraa ao ni karaoi mwakuri n iowawa n anaibwai, bwa e aonga n reke rakaia.\n\n18 Ao ngkai nooria, taan tiriaomata ao taan karaoi mwakuri n iowawa n anaibwai bon te koraki are a kateaki mai iroun Kitekuman ao Kateanton. Ao ngkai e a koro bukina bwa a bon mwaiti, i buakoia Nibwaite, ana koraki Kateanton. Ma nooria a bon mwaiti riki i buakoia mwakoroia Reimwanaite ake a bubuaka riki. Ao a bon aranaki bwa ana tia iraa ao ana tia tiriaomata Kateanton.\n\n19 Ao bon ngaia ake a bon tiringa mataniwia taan moti are Titerom, ma natina, i nanon aia tai ni mena n te kaintekateka ni motikitaeka; ma nooria, a bon aki kuneaki.\n\n20 Ao ngkai e a koro bukina bwa ngke Reimwanaite a kunea bwa iai taan kamwarua i buakoia e a bon korakora nanokawakia; ao a kabanea aia aanga ni kakorakoraia bwa a na kamaunaia mai iaon te aba.\n\n21 Ma nooria, Tatan e kakiriwea nanoia angiia riki Nibwaite, n te aro are a ikotaki ma te koraki ni kakamwarua akekei, ma ni karaoa aia berita ao aia tuea mangaia bwa a na kawakiniia ma n tararuaia imarenaia i nanon aia tai ni mena i nanon te kaangaanga, bwa a na aki kainnano ibukin aia tiriaomata, aia mwakuri n iowawa n anaibwai, ao aia iraa.\n\n22 Ao e a koro bukina bwa bon iai aia kanikina, eng, aia kanikina ni karaba, ma aia taeka ni karaba; ao e riki aio bwa a aonga ni kinaa tariia are e a ti a ni karaoa te tuea n te aro are ngkana e karaoa ae buakaka ao e na aki kaikoakaki iroun ae tarina, ke irouia naake a kaaina ana koraki, ake a tia ni karaoa te berita aio.\n\n23 Are ngaia are a na tiriaomata, a na iowawa n anaibwai, a na iraa, ma ni karaoi aro ni kabekaau ma aekan nako mwakuri aika a bubuaka, aika a kaitarai tuan abaia ma ana tua te Atua.\n\n24 Ao ane e kaaina aia koraki ao e kaota nakon te aba aron aia mwakuri aika a bubuaka ma aia mwakuri aika bati n ribaki, a na bon kabowiaki, n tiaki ae kaineti ma tuan abaia, ma n ae kaineti ma tuan aroia ni buakaka, are a tia n anganaki iroun Kateanton ma Kitekuman.\n\n25 Ngkai nooria, bon taian tuea ao berita aika tabu ni karaba are Aramwa e tuanga natina te mwaane bwa a na aki butanako n te aonaba, bwa mwina ao a na riki bwa angan kabwakakiia aomata nakon te kamaunaki.\n\n26 Ao ngkai nooria, taian tuea ao berita aika tabu ni karaba aikai a bon aki roko nakon Kateanton man taian rongorongo ake e anganaki Ereman; ma nooria, a bon reke i nanon Kateanton mai iroun teuare bon ngaia are e moan kaririia ara moan karo bwa a na kana te uaanikai are e tabuaki—\n\n27 Eng, bon ngaia naba are e babaire ma Kain, bwa ngkana e tiringa tarina are Abera ao e na bon aki kona n ataaki rongorongona ni kabuta te aonaba. Ao e bon babaire ma Kain ao taan iriria man te tai anne.\n\n28 Ao bon ngaia naba are e karekea inanoia aomata bwa a na katea te taua ae tau rietana bwa a na nako karawa. Ao bon ngaia naba are e kairia aomata ake a roko man te taua nakon te aba aio; ake a kabutii mwakuri n roo ao mwakuri aika bati n ribaki ni kabuta te aba aio, ni karokoa ae a katikia aomata rikaaki nakon te kamaunaki, ao nako moone ae aki totoki.\n\n29 Eng, bon ngaia naba are e karekea i nanon Kateanton bwa e na tiku ni waakina te mwakuri n roo, te tiriaomata ae raba ao e karaoa aio ma ni moan rikin te aomata ni karokoa te tai aio.\n\n30 Ao nooria, bon ngaia are oin te bure ni kabane. Ao nooria, e bon waakina ana mwakuri n roo ma ana tiriaomata ae raba, ma n anga nako aia babaire ma aia tuea, ma aia berita, ma aia babaire aika a kakamaaku buakakaia, man te roro teuana nakon te roro teuana n aron ana konabwai n taua nanoia natiia aomata.\n\n31 Ao ngkai nooria, e bon korakora ana tautau i aoia Nibwaite; eng, n te aro are a korakora buakakaia; eng, ao angiia a bon tannako ma ni kawain te raoiroi, ma n toubeka i aan waeia ana tua te Atua, ma ni karaoi oin aia waaki, ma ni karaoi oin aia bouananti aika aia koora ao aia tirewa.\n\n32 Ao e a koro bukina bwa aro aika a buakaka aikai a bon reke irouia i nanon te maan ae e aki bati te ririki, n te aro are angiina riki a bon reke nakoia n aia kaonobwi ma itiua n ririki n tautaeka taan moti i aoia ana botanaomata Nibwaai.\n\n33 Ao a bon rikirake i nanon buakakaia n te kaonobwi ma waniua n ririki naba ao e karika nanokawakia ma aia bwaebwaeti ake a raraoi.\n\n34 Ao ngaia are ti a nooria bwa a moanna ni kekerikaki n aia aki onimaki Nibwaite, ma n rikirake n te buakaka ao mwakuri aika bati n ribaki, ao Reimwanaite a moanna ni korakora rikirakeia n ataakin te Atua; eng, a moanna ni waaki ni kaawakin ana kaetieti ma ana tua, ao ma n nakonako i nanon te koaua ao te eti i matana.\n\n35 Ao ikai are ti a noora iai Tamnein te Uea bwa e a moanna ni kitania Nibwaite, ibukin buakakaia ao matoatoan nanoia.\n\n36 Ao ikai are ti a nooria bwa te Uea e kabwaroa Tamneina i aoia Reimwanaite, ibukin maraun nanoia ao ingaingaia ni kakoaua ana taeka.\n\n37 Ao e a koro bukina bwa Reimwanaite a bon kakaaia taan iraa ake ana koraki Kateanton; ao a kabwarabwara ana taeka te Atua i buakoia ake a buakaka riki, n te aro are te koraki ni kamwarua aikai a bon babane raoi ni kamaunaki ma i buakoia Reimwanaite.\n\n38 Ao e a koro bukina bwa n te anga teuana, ao Nibwaite a bon karikirakeia ma ni boutokaiia, ni moanna mai irouia ake a buakaka riki, ni karokoa ae a kabuta ni kabane abaia Nibwaite, ma n tia ni kairoroia ake a raoiroi riki ni karokoa ae a kakoauai aia taeka ma n anai bwaai ake a karekei man aia mwakuri n iowawa, ma ni waaki ma ngaiia n aia mwakuri n tiriaomata ae raba ma aia babaire ni kamwamwane.\n\n39 Ao ngaia are a bon karekea irouia tauakin taekan ana waaki te tautaeka, n te aro are a bon toubekaia i aan waeia ma n oroia ma n kainnanoia ao ma n katannako mai irouia ake a kainnano ma n nimamanei, ao taan irira te Atua ake a nanorinano.\n\n40 Ao ngaia are ti nooria bwa a mena n te aro a e kakamaaku, ma n tai ibukin te kamaunaki ae aki totoki.\n\n41 Ao e a koro bukina bwa e a toki aia kaonobwi ma waniua n ririki n tautaeka taan moti i aoia ana botanaomata Nibwaai.\n\n", "hel 7": "Ana Taeka ni Burabeti Nibwaai, are Natin Ereman—Te Atua e taetae ni kakamaakuia ana botanaomata Nibwaai bwa e na kawaria i nanon unna, ao e na kamaunaia ngkana aki rairinanoia man aia buakaka. Te Atua e oroia ana botanaomata Nibwaai n taian aoraki; a rairinanoia ma n rairaki nakoina. Tamuera, are te Reimwanaite, e taetae ni burabeti nakoia Nibwaite.\n\nKanoana mwakoro 7 ni karokoa 16.\n\n[center][font_size=26]Mwakoro 7[/font_size][/center]\n\n[i]E aki butimwaeaki Nibwaai i meang ao e okira Taraemera—E tataro iaon ana taua n ana onaroka ma ni weteia aomata bwa a na rairinanoia ke a na mate. Uakaan ma 23–21 I.K.[/i]\n\n1 Nooria, ngkai e a koro bukina bwa n aia kaonobwi ma ruaiwa n ririki n tautaeka taan moti i aoia te botanaomata ae Nibwaite, ao Nibwaai are natin Ereman, e oki nakon te aba are Taraemera man te aba are e nako meang.\n\n2 Bwa e a tia ni mena i buakoia te botanaomata ake a mena n aba are nako iang, ma ni kabwarabwara ana taeka te Atua nakoia, ma n taetae ni burabeti ni bwaai aika a mwaiti nakoia;\n\n3 Ao a bon aki butimwaei ana taeka ni kabane, n te aro are e aki kona n tiku, ma e a manga oki nakon te aba are e bungiaki iai.\n\n4 Ao e nooria aomata bwa a mena n te aro ae kakamaaku buakakana, ao and taan iraa Kateanton a kaaina te kaintekateka ni motikitaeka—bwa a tia n anaa te mwaaka ao te kariaiakaki n anga te tua n te aro ae aki riai; ma ni katikui ana tua te Atua, ao aio are e aki eti i matana; ma n aki karaoa ae momotiraoi nakoia natia aomata.\n\n5 A kabuakakaia aika a raoiroi ibukin raoiroia; ma ni kariaia bwa taan karaoa te bure ma aika a buakaka a na aki katuaeaki ibukina bwa iai aia mwane; ao riki bwa aonga n tiku n aia tabo ni mwakuri n atuun te tautaeka, bwa a na kairiri ma ni karaoa are a tangiria, bwa aonga ni karekea aia raka ma mimitongin te aonaba, ao riki, bwa e aonga riki ni beebete karaoan te wenenibure, ao te iraa, ma te tiritiri, ao ni karaoa aron are oin nanoia—\n\n6 Ngkai te bure ae korakora aio a karaoia Nibwaite i nanon te maan ae e aki bati te ririki; ao ngke e noora aio Nibwaai, e onrake nanona n te nanokawaki; ao e bon bwaebwaeti ibukin kainnanon tamneina.\n\n7 O, tera ngke I kona ni karekei boong aika aekan boong ngke e moan roko tamau are Nibwaai man te aba are Ierutarem, bwa N na kona ni kimwareirei mangaia n te aba ni berita; n te tai anne ao e rang beebete boakiia ana botanaomata, a nene ni kaawakin ana tua te Atua, ao a iremwe nakon karaoan ae bure; ao a waekoa n ongo n ana taeka te Uea—\n\n8 Eng, ngke arona bwa au bong aekan boong aikanne, ao ngkanne e na bon kimwareirei tamneiu ibukin raoiroia tariu.\n\n9 Ma nooria, I a karaua nanou bwa bon aikai au bong, ao bwa tamneiu e na onrake n te nanokawaki ibukin buakakaia tariu.\n\n10 Ao nooria, ngkai e a koro bukina bwa iai te taua are e mena n ana onaroka Nibwaai, are e mena i rarikin te kawai ae rang totouaki are e kaineti nakon te tabo ni bobwai ae bubura, are e mena n te kaawa are Taraemera; ngaia are, Nibwaai e bobaraaki iaon te taua are e mena n ana on aroka, are te taua are e uakaan naba ma mataroan te onnaroka are e kaineti nakon te kawai ae rangi n totouaki.\n\n11 Ao e a koro bukina bwa bon iai mwaane ake a rirarikiia ma n noora Nibwaai ngke e a kabaabanea nanona nakon te Atua iaon te taua; ao a biri nako n tuangiia aomata te bwai are a nooria, ao aomata a roko n uanao bwa a kan ataa bukin te nanokawaki ibukin buakakaia ana botanaomata Nibwaai.\n\n12 Ao ngkai, ngke e teirake Nibwaai e nooria aomata ake a uanao ake a tia n ikoikotaki.\n\n13 Ao e a koro bukina bwa e kaurea wiina ma n taku nakoia: Nooria e aera ngkai kam a ikotingkami? Bwa N na tuangingkami buakakami?\n\n14 Eng, ibukina bwa I toka iaon au taua ma ni kabaabanea nanou nakon Atuau, ibukin korakoran rawawatan nanou, are e riki ibukin ami buakaka!\n\n15 Ao ibukin au tang ni wenei ma au bwaebwaeti ao kam a ikoikotingkami, ma ni miimi, eng, ao kam bon riai ni miimi; eng, kam riai ni miimi ibukina bwa kam anga nanomi, ao te riaboro e bon korakora ana tautau iaon nanomi.\n\n16 Eng, kam kanga n anga nanomi nakon ana kabwakabwaka teuare e ukoukora karenakoan tamneimi nakon te nanokawaki ae aki totoki ao te maraia ae aki totoki?\n\n17 O rairinanomi, rairinanomi! E aera ngkai kam na mate? Rairaki, rairaki ngkami nakon te Uea ae Atuami. E aera ngkai e kitaningkami?\n\n18 Ibukina bwa kam kamatoatoai nanomi; eng, kam rawa n ongo ni bwanaan te tia kaawakin tiibu ae raoiroi; eng, kam kaunna bwa e na kaaitaraingkami n unna.\n\n19 Ao nooria, ngkana kam aki rairinanomi ao e na aki iakotingkami ma e na kamaenakoingkami ao kam na riki bwa te amwarake ibukiia kamea ma maan aika a kaakang.\n\n20 O kam kanga ni mwaninga taekan Atuami i nanon boong are e kainaomataingkami iai?\n\n21 Ma nooria, bon ibukin tangiran te raka ma aia kamoamoa aomata, eng, ao bwa e aonga n reke iroumi te koora ma te tirewa. Ao kam a tia ni kabanei nanomi iaon taian kaubwai ma bwain te aonaba aio ae akea manenaia, are kam a tiriaomata ibukina, ma n iowawa n anaibwai, ma n iraa, ma ni kabuakakaia raomi, ma ni karaoi aekan bure nako.\n\n22 Ao ibukin aio ao e na roko iaomi te maraia ngkana kam aki rairinanomi. Bwa ngkana kam aki rairinanomi, nooria, te kaawa ae bubura aio, ma taian kaawa ake a uakaan, ake a mena n te aba are ti bwaibwai iai, a na bon anaaki ao e na akea nnemi iai; bwa nooria, te Uea e na bon aki anganingkami te korakora, n aron are mai i mwaaina, are kam na tei iai ni kona ni kaaitaraia ami kairiribai.\n\n23 Bwa nooria, e taku te Uea: N na bon aki kaota korakorau nakoia ake a buakaka, nakon te botaki ae buakaka teuana ao teuana, ma ti nakoia ake a rairinanoia man aia bure, ma n ongo n au taeka. Ao ngkanne ngaia are I tangiria bwa kam na nooria, tariu, bwa e nakoraoi riki ibukiia Reimwanaite nakoimi ngkana kam aki rairinanomi.\n\n24 Bwa nooria, a bon raoiroi riki nakoimi, bwa a tuai ma ni bure ni kaitaraa te atatai are e korakora are kam a tia ni karekea; ngaia are te Uea e na nanoangaiia; eng, e na kaanaanaua aia bong ma ni kamwaita aia kariki, e ngae ngkana kam a bon bane ni kamaunaki ngkana kam aki rairinanomi.\n\n25 Eng, e na mena te maraia iaomi ibukin te mwakuri ae bati n ribaki are e korakora are e mena i buakomi; ao kam a tia n irekereke mangaia, eng, ma te koraki ni karaba are e kateaki iroun Kateanton!\n\n26 Eng, e na roko te maraia nakoimi ibukin te kainikatonga are kam a tia ni kariaia bwa e na rin inanomi, are e a tia n tabekingkami rake riaon ae raoiroi ibukin korakoran kaubwaimi aika a korakora!\n\n27 Eng, te maraia nakoimi ibukin buakakami ma ami mwakuri aika bati n ribaki.\n\n28 Ao ngkana kam aki rairinanomi kam na bon mate; eng, ao abami a na bon anaaki mai iroumi, ao kam na kamaunaki mai iaon te aonaba.\n\n29 Ma nooria, I aki taekinna bwa a na riki bwaai aikai, mai irou, ibukina bwa I aki atai bwaai aika mai irou; I bon nooria, I ataia bwa a koaua bwaai aikai ibukina bwa te Uea ae te Atua e a tia ni kaoti nakoiu, ngaia are I kakoauai bwa a na bon riki.\n\n", "hel 8": "[center][font_size=26]Mwakoro 8[/font_size][/center]\n\n[i]Taan moti aika a buakaka a ukoukora kakiriwean nanoia aomata bwa a na un ni kaitaraa Nibwaai—Aberaam, Mote, Tinoti, Tinoki, Eteati, Itaia, Ieremia, Riaai, ao Nibwaai a bane ni kakoaua Kristo—Ma n ana kairiri te tamnei ae raoiroi ao Nibwaai e katanoata tiringakin mataniwiia taan moti. Uakaan ma 23–21 I.K.[/i]\n\n1 Ao ngkai e a koro bukina bwa ngke Nibwaai e a tia n taekin bwaai aikai, nooria, bon iai mwaane ake a kaaina ana koraki ni karaba Kateanton, ao a bon un ma n takarua ni kaitaraa, ma n taku nakoia aomata: E aera ngkai kam aki katika te mwaane aio ma ni kairia mai, bwa e na kabuakakaki n aron te bure are e a tia ni karaoia?\n\n2 E aera ngkai kam taratara te aomata aio ma n ongora n ana taeka ni kabuakaka ni kaaitaraia te botanaomata aio ao ni kaitaraa ara tua?\n\n3 Bwa nooria, e a tia n taetae Nibwaai nakoia ni kaineti ma buakakan aia tua; eng, a mwaiti bwaai ake e taekin Nibwaai ake aki kona ni koreaki; ao bon akea ae taekinna are kaitaraa ana tua te Atua.\n\n4 Ao a bon un taan moti akekei irouna ibukina bwa e kamataataa nakoia aia mwakuri aika a roo; ma e ngae n anne, a bon rawa ni katokai oin baia iaona, bwa a maaku bwa mwiina ao a na tangitang aomata ni kaaitaraia.\n\n5 Ngaia are a bon tang nakoia aomata ni kangai: E aera ngkai kam kariaia te aomata aio bwa e na taetae ni kabuakakaira? Bwa nooria e bon kabuakakaia te botanaomata aio ni kabane eng, bwa ti na kamaunaki; eng, ao riki bwa ara kaawa aikai a na anaaki mai iroura, bwa a na akea nnera iai.\n\n6 Ao ngkai ti bon ataia bwa e aki kona n riki aio, bwa nooria, ti bon korakora, ao a korakora ara kaawa, ngaia are akea korakoraia ara kairiribai iaora.\n\n7 Ao e a koro bukina bwa a bon kakiriwei nanoia aomata bwa a na un ni kaitaraa Nibwaai, ma ni karekea te itabaraaraa; bwa iai tabeman ake a takarua ni kangai: Katuka te mwaane aio, bwa bon te aomata ae raoiroi, ao bwaai ake e taekin a na bon koro bukiia ngkana ti aki rairinanora.\n\n8 Eng, nooria, taian motikitaeka ni kabane ake e taekin koauaia a na bon bane n roko iaora; bwa ti ataia bwa e taekina te koaua nakoira ni kaineti ma buakakara. Ao nooria a bon mwaiti, ao e bon atai ni koaua bwaai ni kabane ake a na bwakarira n aron naba ataakin ara bure irouna.\n\n9 Eng, ao nooria, ngke arona bwa tiaki te burabeti e na bon aki kona n taekin koaua aika a kaineti ma bwaai aikai.\n\n10 Ao e a koro bukina bwa aomata ake a ukoukora kan tiringakin Nibwaai a bon kairoroaki ibukin maakuia bwa a na aki katokai baia iaona; ngaia are e a manga waaki riki n taetae nakoia, ngke e nooria bwa e tangiraki n aron aia taratara tabeman, n te aro are a bon maaku ake nikiraia.\n\n11 Ngaia are e a bon kairoroaki bwa e na manga taetae riki nakoia ni kangai: Nooria, tariu, kam tuai ni wareka are te Atua e angan temanna te aomata te korakora, ae Mote, bwa e na orea ranin Taari are Uraura, ao a bwenaua ikai ao ikekei, n te aro are I-Iteraera, ake bon ara bakatibu, a rinanona iaon te tano ae mwau, ao e in te ran i aoia aia taanga ni buaka Aikubita ma ni kabwautiia?\n\n12 Ao ngkai nooria, ngkana te Atua e angan te aomata aio te mwaaka, e aera ngkai kam uneaki imarenami, ma n taku bwa e a tia n aki anganai te mwaaka are N na kona n atatai iai ni kaineti ma taian motikitaeka ake a na bwakaringkami ngkana kam aki rairinanomi?\n\n13 Ma, nooria, kam aki ti kakewei au taeka, ma kam kakewei naba taeka ni kabane ake a taekin ara bakatibu, ao taeka naba ake a taekinaki iroun te aomata ae korakora aio, ae Mote, are iai te mwaaka ae korakora are e anganaki, eng, taeka ake e taekin ni kaineti ma rokon te Mesia.\n\n14 Eng, tiaki bwa e taetae ni kakoaua bwa e na roko Natin te Atua? Ao ngke e tabeka rake te naeta are e buraati i nanon te rereua, ao e na bon tabekaki rake naba teuare e na roko.\n\n15 Ao te mwaiti are e na tararake nakon te naeta e na bon kamaiuaki, ao ai aron naba te mwaiti are e na taraa Natin te Atua ma te onimaki, n iai irouia te nano ae raraoma, ao a na maiu, n te maiu are akea tokina.\n\n16 Ao ngkai nooria, e aki ti taekin koauan bwaai aikai Mote, ma taian burabeti naba aika a tabu, man ana tai Mote nakon ana bong Aberaam.\n\n17 Eng, ao nooria, Aberaam e noora rokona, ao e onrake n te kakaitau ma te kimwareirei.\n\n18 Eng, ao nooria I taku nakoimi, bwa Aberaam e aki ti atai bwaai aikai, ma a bon mwaiti ake a tia ni weteaki i mwaain ana tai Aberaam ake a weteaki n ana baire te Atua; eng, n aron ana botaki Natina; ao e riki aio bwa e aonga ni kaotaki nakoia te botanaomata, ngaa ma ngaa te ririki i mwaain rokona, bwa te kabomwi e kona naba n reke nakoia.\n\n19 Ao ngkai I tangiria bwa kam na ataia, bwa man ana tai naba Aberaam ao a bon mwaiti burabeti ake a tataekin koauan bwaai aikai; eng, nooria, te burabeti are Tinoti e bon ninikoria n tataekina te koaua; are e tiringaki ibukina.\n\n20 Ao nooria, Tinoki naba, ma Eteati naba, ma Itaia naba, ma Ieremia (Ieremia bon te burabeti naba are e taekina koauan uruakan Ierutarem) ao ngkai ti a ataia bwa e bon uruakaki Ierutarem n aron ana taeka Ieremia. O ngkanne e aera ngkai e aki roko Natin te Atua, n aron ana taeka ni burabeti?\n\n21 Ao ngkai kam na kauntaekaia bwa e uruakaki Ierutarem ke e aki? Kam na taekinna bwa aki tiringaki natin Tetekia, ni kabane ma ti Mureki? Eng, ao kam aki nooria bwa ana kariki Tetekia a mena irarikira, ao a kakioaki nako man te aba are Ierutarem? Ma nooria, tiaki ti aio—\n\n22 Ara bakatibu are Riaai e kakioaki nako mai Ierutarem ibukina bwa e kakoaua ibukin bwaai aikai. Nibwaai e kakoaua naba ibukin bwaai aikai, ao angiia naba ara bakatibu, ni karokoa te tai aio; eng, a bon kakoaua ibukin rokon Kristo, ma n ingainga, ma ni kimwareirei n ana bong are e na roko iai.\n\n23 Ao nooria, bon ngaia te Atua, ao e mena irouia, ao e bon kaotia nakoia, n te aro are a kabooaki irouna; ao a bon anganna te mimitong, ibukin te bwai are e na roko.\n\n24 Ao ngkai, I nooria bwa kam atai bwaai aikai ma n aki kona ni kakewei ti ngkana kam taekina ae kewe, ngaia are kam a tia ni bure n aio, bwa kam totokoi bwaai ni kabane, e ngae ngke e a bon tiraua bwaai ni kakoaua are kam a tia ni karekei, eng, kam a bon tia ni karekei bwaai ni kabane, i karawa ao iaon te aba, ao bwaai ni kabane ake iaon te aba a kakoaua bwa a bon koaua.\n\n25 Ma nooria, kam a tia n totokoa te koaua, ma ni kaitaraa Atuami ae tabu; ao n te tai aei, kam aki kaikoi kaubwaimi i karawa, are akea iai te bwai ae kona ni mka, ao akea te bwai ae kona n roko iai ae bareka, ma kam kaikoa ibukimi te un ae korakora n te bong ni motikitaeka.\n\n26 Eng, n te tai aei ao kam a bon tai, ibukin ami tiriaomata ma ami wenenibure ma buakakami, nakon te kamaunaki ae aki totoki; eng, ao ngkana kam aki rairinanomi ao e na waekoa n roko iroumi.\n\n27 Eng, nooria e a bon kaan ma ami mataroa; eng, nakon te kaintekateka ni motikitaeka, ao ukeuke; ao nooria, e a tiringaki ami tia moti, ao e wene i nanon raraana; ao e a bon tia n tiringaki iroun tarina, are e ukoukora te kan tekateka n te kaintekateka ni motikitaeka.\n\n28 Ao nooria, a bon kaai ni kaaina te koraki ni karaba, are e kateaki iroun Kateanton ao teuare e buakaka are e ukoukora kamaunakin tamneia aomata.\n\n", "hel 9": "[center][font_size=26]Mwakoro 9[/font_size][/center]\n\n[i]Taan ua rongorongo a kunea mataniwia taan moti ni mate n te kaintekateka ni motikitaeka—A kabureaki ao rimwi a manga kabwaraki—N ana kairiri te Tamnei ae raoiroi ao Nibwaai e kaota Tiantam bwa ngaia te tia tiritiri—E butimwaeaki Nibwaai irouia tabemwaang bwa te burabeti. Uakaan ma 23–21 I.K.[/i]\n\n1 Nooria, ngkai e a koro bukina bwa ngke Nibwaai e a tia n taekin taeka aikai, iai mwaane tabemwaang ake a mena i buakoia ao a birinakon te kaintekateka ni motikitaeka; eng, bon niman ake a nako, ao a taku imarenaia, i nanon mwanangaia:\n\n2 Nooria, ngkai ti nang ataia bwa tao te aomata aio te burabeti ao te Atua e a tia n anganna te tua bwa e na taetae ni burabetii bwaai aikai aika a kamiimi nakoira. Nooria, ti bon aki kakoaua bwa e a tia; eng, ti bon aki kakoaua bwa bon te burabeti; ma e ngae n anne, ngkana te bwai ae e taekinna aio ibukin mataniwia taan moti e bon koaua, bwa e a mate, ao ngkanne ti na kakoauai ana taeka riki ake e a tia n taekin bwa a koaua.\n\n3 Ao e a koro bukina bwa a kabanea korakoraia ni biri, ma n roko n te kaintekateka ni motikitaeka; ao nooria, e a bwaka nako aontano mataniwiia taan moti, ao e bon wene i nanon raraana.\n\n4 Ao ngkai nooria, ngke a noora aio ao e bon korakora miimiia, n te aro are a bwaka nako aontano; bwa a bon aki kakoauai taeka ake e a tia n taekin Nibwaai ni kaineti ma mataniwiia taan moti.\n\n5 Ma ngkai, ngke a nooria ao a kakoaua, ao e roko irouia te maaku bwa mwiina ao e roko irouia taian motikitaeka ni kabane are e a tia n taekin Nibwaai bwa a na roko nakoia aomata; ngaia are a ruru, ma ni bwaka nako aontano.\n\n6 Ngkai, n te tai naba are e a tiringaki te tia moti—are e bon ewaraki iroun tarina are e bwaina te kunnikai are e raba iai bwa antai ngaia, ao e birinako, ao ana toro a biri ma n tuangiia aomata, n takaruaea taekan te tiriaomata;\n\n7 Ao nooria a ikotiia te botanaomata nakon te tabo are e mena iai te kaintekateka ni motikitaeka—ao nooria, a bon rangi ni miimii ngke a nooriia mwaane ake niman ake a bwaka nako aontano.\n\n8 Ao ngkai nooria, akea te bwai ae a ataia aomata ni kaineti ma aomata ake a uanao ake a ikotaki n ana onaroka Nibwaai; ngaia are a taku imarenaia: Aikai mwaane aika a tiringa te tia moti, ao e a tia te Atua n oroia bwa a na aki kona ni birinako mai iroura.\n\n9 Ao e a koro bukina bwa a tauiia, ma ni kabaeiia ao n tewenakoia nako nanon te nne ni kaikain. Ao iai te katanoata are e kanakoaki bwa e a tiringaki te tia moti, ao taan tiringnga a bon anaaki ao ma n teweaki nako nanon te nne ni kaikain.\n\n10 Ao e a koro bukina bwa n te bong are i mwina a ikotaki aomata bwa a na rainanoanga ma n aki mamatam, n tain taunakin te tia moti are e rietata ma ni kakannato are e a tia n tiringaki.\n\n11 Ao ngaia are taan moti naba ake a mena n ana onaroka Nibwaai, ma n ongo ana taeka a bon ikotaki naba n tain te taunimate.\n\n12 Ao e a koro bukina bwa a kakae mai irouia aomata, ni kangai: Angaa naake niman ake a kanakoaki bwa a na kakae ni kaineti ma mataniwia taan moti bwa tao e a mate? Ao a kaeka ni kangai: Ni kaineti ma naake niman are kam taku bwa kam kanakoia, ti bon aki ataia; ma bon iai niman ake taan tiriaomata, ake a tia n teweaki nako nanon te nne ni kaikain.\n\n13 Ao e a koro bukina bwa taan moti a tangiria bwa a na uotaki nako mataia; ao a kairaki, ao nooria bon ngaiia naake niman ake a kanakoaki; ao nooria taan moti a kakae mai irouia ni kaineti ma te bwai are e riki, ao a tuangiia bwaai ni kabane ake a tia ni karaoai, ni kangai:\n\n14 Ti biri ma n roko nakon te tabo are e mena iai te kaintekateka ni motikitaeka, ao ngke ti noori bwaai ni kabane n aron are e kakoaua ibukiia Nibwaai, ti bon rangi ni miimi n te aro are ti bwaka nako aontano; ao ngke ti a okira arora i mwin miimira, nooria a bon teweira nako nanon te nne ni kaikain.\n\n15 Ngkai, ibukin tiringakin te mwaane aei, ti bon aki ataia bwa antai ae tiringnga, ma ti aei ae ti ataia, ti biri ma n roko ikai n aron are kam tangiria, ao nooria e a bon mate, n aron ana taeka Nibwaai.\n\n16 Ao e a koro bukina bwa taan moti a kabwarabwara te bwai arei nakoia aomata, ma n takarua ni kaitaraa Nibwaai ni kangai: Nooria, ti ataia bwa Nibwaai aio e a tia ni boraraoi ma temanna bwa e na tiringa te tia moti, bwa e aonga n taekinna nakoira, bwa e aonga n rairiira nakon ana onimaki, bwa e aonga n riki ngaia bwa te aomata ae kakannato, ae rineaki mai iroun te Atua, ao te burabeti.\n\n17 Ao ngkai nooria, ti na bon kamwanea te aomata aio, ao e na kaota ana kairua ma ni kaota nakoira te tia tiringa raoi te tia moti aio.\n\n18 Ao e a koro bukina bwa a kainaomataaki naake niman n te bong are e taunimate te aba iai. Ma e ngae n anne ao a bon kabuakakaiia taan moti ibukin taeka ake a tia n taekin ni kaitaraa Nibwaai, ma n itabaraaraa ma temanna i mwin temanna, n te aro are a bon kabaei wiia.\n\n19 Ma e ngae n anne, a tua bwa e na uotaki Nibwaai ma ni kabaeaki ao e na uotaki nako mataia aomata aika a uanao, ao a waaki n titirakinna n te aekaki ae bati bwa e aonga ni bure ana karaki, bwa aonga ni kunea burena bwa a na tiringnga—\n\n20 A taku nakoina: Bon ngkoe te tia kamwamwane; antai te aomata ae e a tia ni karaoa te tiriaomata aio? Ngkai naba ao tuangira, ma ni kaota am kairua; ma ni kangai, Nooria aio te mwaane; ao ti na anganiko naba maium ngkana ko tuangira, ma n kaota koauan te boraraoi are ko karaoia mangaia.\n\n21 Ma Nibwaai e taku nakoia; O taian burababa, ake a aki korotobibiaki nanomi, kam mataki, ao kam bonotaninga, kam ataia bwa maannra te Uea ae Atuami ni kariaia bwa kam na waakina aromi aio ni kawain te bure?\n\n22 O kam riai n tatakarua ma n nanokawaki, ibukin te urubwai ae korakora are e tataningaingkami n te tai aei, ngkana kam aki rairinanomi.\n\n23 Nooria kam taku bwa I a tia ni boraraoi ma te mwaane temanna bwa e na tiringa Titioram, mataniwiia ara tia moti. Ma nooria, I taku nakoimi, e riki aei ibukina bwa I taetae ni kakoaua nakoimi ni kaineti ma te bwai aio; eng, bwa te bwai ni kakoaua nakoimi, bwa I ata te buakaka ma mwakuri aika bati n ribaki i buakomi.\n\n24 Ao ibukina bwa I karaoa aio, kam taku bwa I a tia ni boraraoi ma te mwaane temanna bwa e na karaoa te bwaai aei; eng, ibukina bwa I kaota nakoimi te kanikina ao kam un irou, ma n ukoukora anaakin maiu.\n\n25 Ao ngkai nooria, N na kaota riki nakoimi te kanikina teuana, ao nooria bwa tao kam na ukoukora tiringakiu ibukin te bwai aei.\n\n26 Nooria I taku nakoimi: Nako nakon batan Tiantam, are tarin Titioram, ma ni kangai nakoina—\n\n27 E a tia Nibwaai are e baka ni burabeti, are e taetae ni burabetia te buakaka ae korakora ni kaineti ma te botanaomata aei, n tia ni boraraoi ma ngkoe, are ko a tiringa iai Titioram are tarim?\n\n28 Ao nooria, e na kangai nakoimi, E tuai.\n\n29 Ao kam na kangai nakoina: Ko a tia n tiringa tarim?\n\n30 Ao e na tei ma te maaku, ma n aki ataa te bwai ae e na taekinna. Ao nooria, e na kakewekewe nakoimi; ao e na baka ni miimii; ma e ngae n anne, e na bon taekinna nakoimi bwa bon akea burena.\n\n31 Ma nooria, kam na tuoa, ao kam na kunea te raraa iaon rabin ana kunnikai.\n\n32 Ao ngkana kam a tia n noora aio, kam na kangai: E roko mai ia te raraa aio? Ti na kanga n ataia bwa tao raraan tarim?\n\n33 Ao ngkanne e na bon rurubenebene, ma n taraa ni mairake, n aron ae roko te mate irouna.\n\n34 Ao ngkanne kam na kangai: Ibukin maakum aei ao te mairake are e oti imoamoam, nooria, ti bon ataia bwa bon te tia bure ngkoe.\n\n35 Ao ngkanne e na korakora riki te maaku irouna; ao ngkanne e na kaota te koaua nakoimi, ma n aki manga kakewea are e a tia ni karaoa te tiritiri aio.\n\n36 Ao ngkanne e na kangai nakoimi, bwa Ngai, ae Nibwaai, bon akea te bwai ae I ataia ni kaineti ma te bwai are e riki ma ti are I anganaki mai iroun mwaakan te Atua. Ao ngkanne kam na ataia bwa Ngai te aomata ae I kokoaua, ao bwa I kanakoaki mai iroun te Atua nakoimi.\n\n37 Ao e a koro bukina bwa a bon nako ma ni karaoia, n aron are e a tia Nibwaai n taekinna nakoia. Ao nooria, taeka ake e a tia n taekin a bon koaua; bwa n aron te taeka are e kakewekewe iai; ao n aron naba te taeka are e bon kaota ana bure.\n\n38 Ao e bon kairaki bwa e na kaotia bwa bon ngaia te tia tiritiri, n te aro are a kainaomataaki naake niman, ma Nibwaai naba.\n\n39 Ao bon iai tabemwaang Nibwaite ake a kakoauai ana taeka Nibwaai; ao bon iai naba tabemwaang, ake a kakoauai aia koaua naake niiman, bwa a bon tia n rairaki i nanon tikuia n te nne ni kaikain.\n\n40 Ao ngkai bon iai aomata tabemwaang, are a taekinna bwa Nibwaai bon te burabeti.\n\n41 Ao iai tabemwaang ake a kangai: Nooria, bon ngaia te atua, bwa ngke tiaki te atua ao e bon aki kona n atai bwaai ni kabane. Bwa nooria, e a tia n tuangira taian iiango ake inanora, ma n tuangira naba bwaai; ma n tia naba ni kairira nakon ataakin te tia tiringa raoi mataniwiia ara taan moti.\n\n", "hel 10": "[center][font_size=26]Mwakoro 10[/font_size][/center]\n\n[i]Te Uea e angan Nibwaai te mwaaka ni kabaebae—E anganaki te mwaaka ni kabaebae iaon te aba ao i karawa—E tuangiia aomata bwa a na rairinanoia ke a na mate—E kairaki iroun te Tamnei man te ikotaki teuana nakon te ikotaki teuana. Uakaan ma 21–20 I.K.[/i]\n\n1 Ao e a koro bukina bwa e riki te maenako imarenaia aomata, n te aro are a bon kamaenakoaki ikai ao ikekei ao a bon touii nako kawaia, ma ni katuka Nibwaai n ti ngaia, ngke e tei i nukaia.\n\n2 Ao e a koro bukina bwa Nibwaai e touanako kawaina nakon batana, ma n iangoi bwaai ake e a tia ni kaoti te Uea nakoina.\n\n3 Ao e a koro bukina bwa ngke e tabe ni iangoi—kioina ngkai e bon rawawata ibukin buakakaia te botanaomata aika Nibwaite, aia mwakuri aika a roo, ma aia tiriaomata, ma aia mwakuri n iowawa n anaibwai, ma aekan buakaka nako—ao e a koro bukina bwa ngke e tabe ni iango i nanona, nooria, e roko irouna te bwanaa ni kangai:\n\n4 Ko na kakabwaiaki ngkoe, Nibwaai, ibukin bwaai ake ko a tia ni karaoi; bwa I a tia n noora arom n aki kua n tataekina te taeka, are I a tia n anganiko nakoia te botanaomata aio. Ao ko a tia n aki maakuia, ma n aki kawakina oin maium, ma ko a tia n ukoukora nanou, ma n kaawakin au tua.\n\n5 Ao ngkai, ibukina bwa ko a tia ni karaoa aio ma te aki kua, nooria, N na kakabwaiako n aki toki; ao N na kakorakorako n taetae ao n am waaki, n te onimaki ao n te mwakuri; eng, n te aro bwa bwaai ni kabane a na karaoaki nakoim n aron am taeka, bwa ko na bon aki tuatua te bwai ae e aki boraoi ma nanou.\n\n6 Nooria, bon ngkoe Nibwaai, ao bon Ngai te Atua. Nooria, I taekinna nakoim imataia au anera, bwa e na reke nakoim te mwaaka i aoia te botanaomata aio, ao ko na orea te aonaba n te rongo, ma taian aoraki nako, ma te uruaki, ni kaineti ma buakakaia te botanaomata aio.\n\n7 Nooria, I anganiko te mwaaka, ao te bwai are ko kabaea iaon te aba e na kabaeaki i karawa; ao te bwai are ko kabwara iaon te aba e na kabwaraki naba i karawa; ao ikai are e na iai mwaakam i aoia te botanaomata aio.\n\n8 Ao ngaia are, ngkana ko kangai nakon te tembora aei e na raeuaki n riki bwa uoua, ao e na bon riki.\n\n9 Ao ngkana ko kangai nakon te maunga aio, Ko na bwaka inano ma n riki ni boraoi, e na bon riki.\n\n10 Ao nooria, ngkana ko kangai bwa te Atua e na oroia te botanaomata aio ao e na bon koro bukina.\n\n11 Ao ngkai nooria, I tuangko, bwa ko na nako man taekinna nakoia te botanaomata aio, bwa e taku te Uea ae te Atua, are Moan te Mwaaka; Bwa ngkana kam aki rairinanomi ao kam na oreaki, ma ni kamaunaki.\n\n12 Ao nooria, ngkanne e a koro bukina bwa ngke e a tia te Uea n taekin taeka aikai nakon Nibwaai, e bon toki ma n aki nakon batana, ma e okirikaki nakoia aomata ake a uanao ake a tia ni maenako n te aba, ma n taekina nakoia ana taeka te Uea are e a tia n taekinaki nakoina, are e kaineti ma kamaunaakiia ngkana aki rairinanoia.\n\n13 Ao ngkanne, e ngae ngke iai te mwakuri ae kamimi are e a tia n tuangiia Nibwaai ni kaineti ma maten mataniwiia taan moti, ao a bon kamatoatoai nanoia ma n rawa n ongo nakon ana taeka te Uea.\n\n14 Ngaia are Nibwaai e bon taekina nakoia ana taeka te Uea, ni kangai: E taku te Uea ngkana kam aki rairinanomi, ao kam na oreaki ma ni kamaunaki.\n\n15 Ao e a koro bukina bwa ngke e a tia Nibwaai n taekina te taeka nakoia, nooria, a bon reitinako ni kamatoatoai nanoia ma n rawa n ongo n ana taeka; ngaia are a bon taetae ni kaitaraa ni kabuakaka, ma n ukoukora katokaan baia iaona bwa aonga n tewea nako nanon te nne ni kaikain.\n\n16 Ma nooria, mwaakan te Atua e mena irouna, ao a bon aki kona n tewe nakoa nako nanon te nne ni kaikain, bwa e bon anaaki iroun te Tamnei ma n uotaki nako ma imataia.\n\n17 Ao e a koro bukina bwa e bon mwananga ma te Tamnei mai irouia aomata aika a uanao aika maeka n te tabo teuana nakoia aomata aika a uanao n te tabo riki teuana, n tataekina ana taeka te Atua, ni karokoa ae e a tia n aekinna nakoia ni kabane, ke ni kabuta nako buakoia aomata ni kabane.\n\n18 Ao e a koro bukina bwa a bon rawa n ongo nakon ana taeka; ao e a waaki te itabaraaraa, n te aro are a bon maenako ni kaaitaraia i buakoia irouia ma ni waaki n tiringia n tatabemania nako ma te kabaang.\n\n19 Ao ikai are e a toki iai aia kaitibwi ma teuana n ririki n tautaeka taan moti i aoia ana botanaomata Nibwaai.\n\n", "hel 11": "[center][font_size=26]Mwakoro 11[/font_size][/center]\n\n[i]Nibwaai e kairoroa te Uea bwa e na onea mwiin aia buaka n te rongo—A mwaiti aomata aika a mate—A rairinanoia ao Nibwaai e bubuti ma nanona ni koaua nakon te Uea ibukin te karau—A karekei kaotioti aika a bati Nibwaai ma Riaai—Ana taan iraa Kateanton a bon tekateka raoi n te aba. Uakaan ma 20–6 I.K.[/i]\n\n1 Ao ngkai e a koro bukina bwa n aia kaitibwi ma uoua n ririki n tautaeka taan moti ao e rikirake ni korakora te itabaraaraa, n te aro are a riki taian buaka ni kabuta te aba i buakoia ana botanaomata Nibwaai.\n\n2 Ao bon te koraki ni kamwarua ni karaba ake a waakina te mwakuri n urubwai ma ni buakaka aio. Ao e bane te ririki anne i nanon te buaka; ao e bwanin naba te kaitibwi ma teniua n ririki i nanon te buaka.\n\n3 Ao e a koro bukina bwa n te ririki aio ao Nibwaai e tang nakon te Uea, ni kangai:\n\n4 O te Uea, tai kariaia bwa a na tiringaki te botanaomata aio n te kabaang; ma O te Uea, karokoa te rongo nakon te aba, bwa e na kakiriwea nanoia bwa a na uringa te Uea ae Atuaia, ao tao a na kona n rairinanoia ma n rairaki nakoim.\n\n5 Ao e bon karaoaki, n aron ana taeka Nibwaai. Ao e roko te rongo ae korakora iaon te aba, i buakoia ana botanaomata Nibwaai ni kabane. Ao ngaia are n te kaitibwi ma aua n ririki ao e reiti nako te rongo, ao te mwakuri n tiritiri n te kabaang e bon keenako ma e korakora te tiritiri n te rongo.\n\n6 Ao te mwakuri n urubwai aio e bon reitinako n te kaitibwi ma nimaua n ririki. Bwa e oreaki te tano n te aro are e a mwautakataka, ma n aki anga uaana n tain te kariki uaa; ao e a oreaki te aba ni kabuta, i buakoia Reimwanaite ao Nibwaite naba, n te aro are a oreaki ao a mate ngaa ma ngaa ni mwakoron te aba are a buakaka riki kaaina.\n\n7 Ao e a koro bukina bwa aomata a nooria bwa a na mate n te rongo, ao a moanna n uringa aia Uea ae Atuaia; ao a moanna n uringa ana taeka Nibwaai.\n\n8 Ao aomata a waaki ni bubuti ma mataniwiia aia taan moti ma aia tia kairiri, ao a taku nakon Nibwaai: Nooria, ti bon ataia bwa ngkoe ana aomata te Atua, ao ngaia are taang nakon te Uea ae Atuara bwa e na kanakoa te rongo aio mai iroura, bwa mwiina ao ana taeka ni kabane ake e a tia n taekin ni kaineti ma kamaunakira a na koro bukiia.\n\n9 Ao e a koro bukina bwa taan moti a bon taekin taeka ake e kan ongo Nibwaai. Ao e a koro bukina bwa ngke Nibwaai e nooria bwa a tia n rairinanoia te botanaomata ma n nanorinano ni bwaini kunnikai aika raerobwa, ao e a manga tang riki nakon te Uea, ni kangai:\n\n10 O te Uea, nooria a rairinanoia te botanaomata aio; ao a tia ni kamaunaia ana koraki Kateanton mai i buakoia n te aro are akea, ao a tia ni karabai ma n taunii aia babaire ni karaba.\n\n11 Ao ngkai, O te Uea, ibukin aia nanorinano aio ko kona ni katannakoa unim, e na marau nako unim ngkai ko kamaunaia aomata ake a bubuaka ake ko a tia n tiringia.\n\n12 O te Uea, ko kona ni katannakoa unim, eng, unim ae korakora, ma ni karekea te anga are e na toki te rongo n te aba aei.\n\n13 O te Uea, ko kona n ongo irou, ma ni karekea te anga ae e na karaoaki nanon au taeka, ma ni kabwaka te karau iaon te aba, bwa e aonga ni kariki uaanikai, ao ana wiita n tain te wiita.\n\n14 O te Uea, ko bon ongo n au taeka ngke I kangai, Ke e roko te rongo, bwa e aonga n toki te tiritiri n te kabaang; ao I ataia bwa ko kona n te tai aei, n ongo n au taeka, bwa ko a tia n taekina ae kangai: Ngkana a rairinanoia te botanaomata aio ao N na kamaiuia.\n\n15 Eng, O te Uea, ao ko nooria bwa a tia n rairinanoia, ibukin te rongo ao taian aoraki ma urubwai ake a tia n roko i aoia.\n\n16 Ao ngkai, O te Uea, ko kona ni katannakoa unim, ma ni kataia riki bwa tao a na toro iroum ke aki? Ao ngkana e riki aio, O te Uea, ko kona ni kakabwaiaia n aron am taeka are ko a tia n taekinna.\n\n17 Ao e a koro bukina bwa n te kaitibwi ma onoua n ririki ao te Uea e bon katannakoa unna mai irouia aomata, ma ni karekea te anga are e na bwaka iai te karau iaon te aba, n te aro are e a bon kariki uaanikai n tain te uaanikai. Ao e bon koro bukina bwa e karika te wiita n tain te wiita.\n\n18 Ao nooria, a bon kimwareirei ma n atonga te Atua bwa e mimitong, ao e a kaonaki te aonaba n te kimwareirei; ao a bon aki manga ukoukora kan tiringan Nibwaai, ma a bon karietata bwa te burabeti ae kakannato, ao ana aomata te Atua, ae iai irouna te mwaaka ma te kariaiakaki n anga te tua ae e anganaki mai iroun te Atua.\n\n19 Ao nooria, Riaai, are tarina, e bon aki bwaka i aana n aron te kororaoi.\n\n20 Ao ngaia are e bon koro bukina bwa ana aomata Nibwaai a manga nakoraoi riki aroia n te aba, ao a manga waaki riki ni karaoa aia tabo ake aki maekanaki, ao a moanna ni kamwaita aia kariki ma ni kabuta te aba, ni karokoa ae a rabuna aon te aba, i meang ao i maiaki, ma i taari ni wairio nako taari ni waerake.\n\n21 Ao e a koro bukina bwa e bane te kaitibwi ma onoua n ririki i nanon te rau; ao te ekaretia e a bon kabuta aon te aba; ao mwaitia aomata ake Nibwaite ao Reimwanaite, a boni kaaina te ekaretia; ao e bon reke irouia te rau ae korakora ae rianako iaon te aba; ao ikai are e a toki iai te kaitibwi ma itiua n ririki.\n\n22 Ao riki bon iai te rau irouia n te kaitibwi ma waniua n ririki, ma ti iai tabeua taian itabaraaraa ni kaineti ma kanoan taian reirei ake a tia n anga reirei iai taian burabeti.\n\n23 Ao n te kaitibwi ma ruaiwa n ririki ao e a korakora te mangaongao. Ma e a koro bukina bwa Nibwaai ma Riaai, ao tariia aika a mwaiti ake a atai kanoan raoi taian reirei, bwa a tia ni karekei taian kaotioti ni katoa bong, ngaia are a bon kabwarabwara nakoia, n te aro are a bon katoka te mangaongao n te ririki naba anne.\n\n24 Ao e a koro bukina bwa n aia kawanibwi n ririki n tautaeka taan moti i aoia ana botanaomata Nibwaai, bon iai tabeman taan birinako mai i buakoia ana botanaomata Nibwaai, ake a bon tia ni kawaria Reimwanaite tabeua te ririki n nako, ma ni katokaa i aoia te ara ae Reimwanaite, ao iai riki tabeman ake bon Reimwanaite ni koaua, ake a kaunaki irouia, ke irouia taan birinako akekei, ngaia are a kateirakea te buaka ma tariia.\n\n25 Ao a bon karaoa te tiriaomata ma te mwakuri n iowawa n anaibwai; ao i mwina a manga okirikaki nakon te rereua ma taabo aika a raba, ni karabaia bwa aonga n aki kona ni kuneaki, ma n raka mwaitia ni katoa bong, n aron mwaitia taan birinako ake a kawaria.\n\n26 Ao ngaia are e aki maan te tai, eng, i nanon te maan ae aki bati te ririki ao a bon riki bwa te koraki ni kamwarua ae korakora; ao a ukoukorii ana babaire aika a raba Kateanton; ao ngaia are a riki bwa ana taan iraa Kateanton.\n\n27 Ngkai nooria, a bon karaoa te kamangao ae korakora taan kamwarua aikai, eng, ni karaoa te urubwai ae korakora i buakoia ana botanaomata Nibwaai, ao i buakoia naba te botannaomata ae Reimwanaite.\n\n28 Ao e a koro bukina bwa e bon riai bwa e na katokaki te mwakuri n urubwai aio; ngaia are a kanakoa te taanga ni buaka aika korakora ae aintoa mwaanena nakon te rereua ao iaon te maunga bwa a na ukoukora te koraki ni kamwarua aio, ma n tiringia.\n\n29 Ma nooria, e a koro bukina bwa n te ririki naba anne ao a bon kakioaki n oki nakon oin abaia. Ao ikai are e a toki iai aia kawanibwi n ririki n tautaeka taan moti i aoia ana botanaomata Nibwaai.\n\n30 Ao e a koro bukina bwa ni moan waakinan te kawanibwi ma teuana n ririki ao a bon mwananga riki ni kaitaraa te koraki ni kamwarua aio, ma n tiringia aika a mwaiti; ao ngaia e bon mwaiti naba raoia aika a bua.\n\n31 Ao a bon kairoroaki bwa a na manga oki ni kitana te rereua ma taian maunga nako oin abaia, ibukin korakoran rianakon mwaitia taan kamwarua ake a kaona te maunga ma te rereua.\n\n32 Ao e a koro bukina bwa e a toki te ririki aio. Ao taan kamwarua a bon reiti nako n rikirake ma n rikirake ni matoatoa, n te aro are a bon tei ni kaitarai aia taanga ni buaka Nibwaite ae bwanin, ao Reimwanaite naba; ao a bon karika te maaku ae korakora bwa e na roko i aoia aomata ni kabane ake iaon te aba.\n\n33 Eng, a bon kawaria aika a mwaiti ni mwakoron te aba ae bati, ma ni karaoi urubwai aika a korakora nakoia; eng, ma n tiringia aika a mwaiti, ma ni kairia tabeman bwa bure nakon te rereua, eng, ao riki aia aine ma natiia.\n\n34 Ngkai te buakaka ae korakora aio, are e roko nakoia aomata ibukin aia bure, e bon kakiriwea nanoia bwa a na uringa aia Uea ae Atuaia.\n\n35 Ao ikai are e a toki iai aia kawanibwi ma teuana n ririki n tautaeka taan moti.\n\n36 Ao n te kawanibwi ma uoua n ririki ao a manga mwaninga naba taekan te Uea ae Atuaia. Ao n te kawanibwi ma teniua n ririki ao a moanna ni matoatoa i nanon te bure. Ao n te kawanibwi ma aua n ririki ao a bon aki kaeti aroia.\n\n37 Ao e a koro bukina bwa n te kawanibwi ma nimaua n ririki ao a bon rikirake ni matoatoa ao ni matoatoa riki n aroia ni kainikatonga, ao ni buakakaia; ao ibukin anne a manga tai riki nakon te kamaunaaki.\n\n38 Ao ngaia are e a toki te kawanibwi ma nimaua n ririki.\n\n", "hel 12": "[center][font_size=26]Mwakoro 12[/font_size][/center]\n\n[i]Aomata a bon aki teimatoa n aroia nako, a burababa ao a bon waekoa ni kakaraoa ae buakaka—E katuaia Ana aomata te Uea—E kabootauaki mwaakan te Atua nakon akean bonganan te aomata—N te bong ni motikitaeka, ao aomata a na karekea te maiu are aki totoki ke te kabuakakaki ae aki totoki. Uakaan ma 6 I.K.[/i]\n\n1 Ao ngaia are tia kona n noora kewen, ao aki teimatoan nanoia natiia aomata; eng, ti kona n nooria bwa i nanon ana raoiroi te Uea ae korakora ao e bon kakabwaiaia ma ni kanakoraoa aroia ake a kawenea aia onimaki irouna.\n\n2 Eng, ao ti kona n nooria bwa n te tai are e nakoraoi iai aroia ana botanaomata, eng, n rakan aia marae n ununiki, aia nanai ma aia ikota ni man, ao n aia koora, ma aia tirewa, ao bwaai ni kabane aika a kakawaki n aekaia ma aroia nako; ao ni kawakinan maiuia, ma kainaomatakiia ma i nanon baia aia kairiribai; ao kamarauan nanoia aia kairiribai bwa a na aki kateirakei buaka ni kaaitaraia; eng, ao ni kakimototoa, karaoan bwaai ni kabane ibukin mweraoia ma kukureia ana botanaomata; eng, ao anne ngkanne te tai are a kamatoatoai nanoia, ma ni mwaninga taekan te Uea ae Atuaia, man toubeka Teuare e Tabu i aan waeia—eng, ao e riki aio ibukin beebeten aroia, ma korakoran nakoraoin kaubwaia.\n\n3 Ao ngaia are ti nooria bwa ngkana e aki katuaia ana botanaomata te Uea n taian karawawata aika a bati, eng, ngkana e aki karokoa te mate ma te kakamaku, ma te rongo ao aekan aoraki nako, ao a na bon aki uringnga.\n\n4 O ai burababara, ao ai kainikatongara, ao ai buakakara, ai riaborora, ao ai waekoara ni karaoa ae buakaka, ao ai waeremwera ni karaoa ae raoiroi, natiia aomata; eng, ai waekoara n ongo ana taeka teuare e buakaka, ma ni kamatoai nanoia iaon bwain te aonaba ae akea bonganaia!\n\n5 Eng, ai waekoara n tabekaki rake n te kainikatonga; eng, ai waekoara ni kamoamoa, ma ni karaoi aekan bwaai nako aika a buakaka; ao ai waeremwera n uringa te Uea ae Atuaia, man ongo n ana reirei, eng, ai waeremwera n nakonako n te kawai ae wanawana!\n\n6 Nooria, a bon aki tangiria bwa te Uea ae Atuaia, are e karikiia, e na karaoi ma n tautaeka i aoia; e ngae ngke e korakora raoiroina ma ana nanoanga nakoia, a bon kaakea ana reirei, ao a bon aki tangiria bwa e na riki bwa aia tia kairiri.\n\n7 O ai korakora ra akean bonganaia natiia aomata; eng, a bon aki bongana riki nakon bubun te tano.\n\n8 Bwa nooria, bubun te tano e mwainging ikai ao ikekei, man bwenauaki, n ana babaire Atuara ae korakora ao n aki totoki.\n\n9 Eng, nooria a bon ruru ma n rurubenebene taian tabuki ma taian maunga ni bwanaana.\n\n10 Ao ni mwaakan ana taeka ao a uruaki, ma n riki ni boraoi, eng, n ai aron te mwarua.\n\n11 Eng, ni mwaakan bwanaana ao e bon ioioaki te aonaba ae bwanin;\n\n12 Eng, ni mwaakan bwanaana, ao aan te aonaba e bon mwainging, nakon are i nuka.\n\n13 Eng, ao ngkana e kangai nakon te aonaba—Mwaing—ao e bon mwaing.\n\n14 Eng, ngkana e kangai nakon te aonaba—Ko na oki rikaaki, ao e kananaua riki te bong i nanon te aoa ae mwaiti—ao e na bon karaoaki are e taku.\n\n15 Ao ngaia are, n aron ana taeka ao e oki te aonaba, ao e taraa n tei taai iroun te aomata; eng, ao nooria, e riki aio; bwa e bon mwaing te aonaba ma tiaki taai.\n\n16 Ao nooria, ngkana e kangai naba nakon ranin te marawa ae nano—Ko na mwau—ao e na bon karaoaki are e taku.\n\n17 Nooria, ngkana e taku nakon te maunga—Ko na teirake, ao nako mai ni bwaka iaon te kaawa arei, bwa e aonga n taunaki—nooria e na bon karaoaki are e taku.\n\n18 Ao nooria, ngkana te aomata e karaba kaubwaina n te tano, ao te Uea e na kangai—Ke e kamaraiaki, ibukin buakakan teuare e karaba—nooria, e na bon kamaraiaki.\n\n19 Ao ngkana te Uea e na kangai—Ko na kamaraiaki, bwa a na akea te aomata ae kona ni kuneko ma n te tai aei ao n aki totoki—nooria, bon akea te aomata ae e na reke irouna ma n te tai aei ao n aki totoki.\n\n20 Ao nooria, ngkana te Uea e na kangai nakon te aomata—Ibukin am bure, ao ko na kamaraiaki n aki toki—e na bon karaoaki are e taku.\n\n21 Ao ngkana te Uea e na kangai—Ibukin am bure ao ko na kanakoaki ma imatau—e na bon karekea te anga ae e na karaoaki are e taku.\n\n22 Ao e na reke te maraia nakon are e na taekina aio nakoina, bwa e na bon riki aei nakon are e na karaoa te bure, ao e na bon aki kona ni kamaiuaki; ngaia are, ibukin ae aonga aomata ni kamaiuaki ao e a tia n taekinaki te rairannano.\n\n23 Ngaia are, a na kakabwaiaki ake a na rairinanoia ma n ongo ni bwanaan te Uea ae Atuaia; bwa naakai aika a na kamaiuaki.\n\n24 Ao te Atua i nanon mimitongina, e na kariaia bwa aomata a na kairaki nakon te rairannano ao mwakuri aika a raraoi, bwa a na manga kaokaki nakon te akoi ibukin ae a tia n akoaki, n aron aia mwakuri.\n\n25 Ao I tangiria bwa ni kabane aomata a na bane ni kamaiuaki. Ma ti wareka ae n te kabanea ni bong ae kakannato ao iai tabeman ake a na teweaki nako, eng, ake a na teweaki nako ma i matan te Uea;\n\n26 Eng, ake a na katukaki n te aro n nanokawaki ae aki totoki, ni kakoroi bukin taeka are a kangai: Naake a tia ni karaoa ae raoiroi e na reke irouia te maiu are aki totoki; ao naake a tia ni karaoa ae buakaka e na reke irouia te kabuakakaki ae aki totoki. Ao e na riki n aekan aei. Amen.\n\n", "hel 13": "Ana taeka ni burabeti Tamuera, are te Reimwanaite, nakoia Nibwaite.\n\nKanoana mwakoro 13 ni karokoa 15.\n\n[center][font_size=26]Mwakoro 13[/font_size][/center]\n\n[i]Tamuera are te Reimwanaite e taetae ni burabetiia kamaunakia Nibwaite ngkana aki rairinanoia—A kamaraiaki ma kaubwaia—A totokoia ma ni karebanaia n te atibu taian burabeti, a otabwaniniaki irouia taimonio, ao a ukoukora te kukurei ni karaoan te buakaka. Uakaan ma 6 I.K.[/i]\n\n1 Ao ngkai e a koro bukina bwa n te kawanibwi ma onoua n ririki, ao Nibwaite a bon tiku n aroia ni buakaka, eng, n te buakaka ae korakora, ao Reimwanaite a bon matoatoa ni kaawakin ana tua te Atua, n aron ana tua Mote.\n\n2 Ao e a koro bukina bwa n te ririki aio ao bon iai temanna ae Tamuera te Reimwanaite, ae roko nakon te aba are Taraemera, ma ni waaki ni kabwarabwara nakoia aomata. Ao e a koro bukina bwa e bon kabwarabwara, i nanon boong aika a mwaiti, taekan te rairannano nakoia aomata, ao a bon tewenakoa, ao e nang bon oki nakon abana.\n\n3 Ma nooria, e taku bwanaan te Uea nakoina, bwa e na riai n oki riki, ma n taetae ni burabeti nakoia aomata taekan bwaai aika a na roko irouia.\n\n4 Ao e a koro bukina bwa a bon aki tangiria bwa e na rin n te kaawa; ngaia are e nako ma n toka iaon te oo, ma n arora baina man tang n te bwanaa ae takarua, ma n taetae ni burabetii bwaai ake e karin te Uea i nanona.\n\n5 Ao e taku nakoia: Nooria, Ngai, Tamuera, te Reimwanaite, ao I bon taekin taeka aika e karin te Uea inanou; ao nooria e bon kamena inanou bwa N na kangai nakoia te botanaomata aio bwa te kabaang ni momotiraoi e bon tine i aoia te botanaomata aio; ao e na bon aki koro abubua te ririki ao e na bwaka te kabaang ni momotiraoi i aoia te botanaomata aio.\n\n6 Eng, bon iai te urubwai ae korakora ae tataningaiia te botanaomata aio, ao e na bon roko nakoia te botanaomata aio, ao bon akea te bwai ae kona ni kamaiuia te botanaomata aio ma ti te rairannano ao te onimaki iroun te Uea ae Iesu Kristo, are e na bon roko nakon te aonaba aio, ma ni karaoi bwaai aika a mwaiti ao e na bon tiringaki ibukiia ana botanaomata.\n\n7 Ao nooria, e a tia n taekinna ana anera te Uea nakoiu, bwa e bon uota te rongorongo ae kakukurei nakon tamneiu. Ao nooria, I bon kanakomaiakaki nakoim bwa N na tataekinna nakoimi naba, bwa e aonga n ae kam karekea te rongorongo ae kakukurei naba; ma nooria kam bon rawa ni butimwaeai.\n\n8 Ngaia are, e taku te Uea: Ibukin matoatoan nanoia te botanaomata ae Nibwaite, ao ngkana aki rairinanoia ao N na anaa au taeka ma irouia, ao N na anaa Tamneiu ma irouia, ao N na aki manga taotaona nanou ibukiia, ao N na katannakoa nanoia tariia bwa a na kaaitaraia.\n\n9 Ao e na bon aki koro abubua te ririki i mwaain ae N na karekea te anga ae a na oreaki iai; eng, N na kawaria ma te kabaang ao te rongo ao taian aoraki n aekaia nako.\n\n10 Eng, N na kawaria ngkana e korakora uniu, ao iai kaain te kaaua n roro aika a na maiu, aika ami kairiribai, bwa a na noora korakoran te urubwai nakoimi; ao e na bon riki aio ngkana kam aki rairinanomi, e taku te Uea; ao naake kaain te kaaua n roro a na karika te urubwai nakoimi.\n\n11 Ma ngkana kam rairinanomi ma n okira te Uea ae Atuami ao N na katannakoa uniu, e taku te Uea; eng, e taku te Uea, a na kakabwaiaki aika a na rairinanoia man okirai, ma e na maraia ane e aki rairananona.\n\n12 Eng, e na maraia te kaawa ae bubura ae Taraemera; bwa nooria, e bon kawakinaki ibukiia aika a raoiroi; eng, te maraia nakon te kaawa ae bubura aio, bwa I nooria, e taku te Uea, bwa a mwaiti, eng, a na mwaiti riki kaain te kaawa ae bubura aio, aika a na kamatoatoa nanoia ni kaaitaraai, e taku te Uea.\n\n13 Ma a na kakabwaiaki aika a na rairinanoia, bwa N na kamaiuia. Ma nooria, ngke arona bwa akea aika a raraoi ake a mena n te kaawa ae bubura aio, nooria, N na karekea te anga ae e na bwaka te ai ma i karawa ma ni kamauna.\n\n14 Ma nooria, bon ibukiia aika a raoiroi ae e kawakinaki iai. Ma nooria, e a roko te tai, e taku te Uea, ae ngkana kam teweia nako aika a raoiroi ma i buakomi, ao ngkanne kam a bon tai nakon te kamaunaki; eng, e na maraia te kaawa ae bubura aio, ibukin te buakaka ma mwakuri aika bati n ribaki are i nanona.\n\n15 Eng, e na maraia te kaawa are Kiteon, ibukin te buakaka ao mwakuri aika bati n ribaki are i nanona.\n\n16 Eng, ao a na maraia kaawa aika a mena n te aba n uakaan, ake a bwainaki irouia Nibwaite, ibukin te buakaka ao mwakuri aika bati n ribaki ake inanoia.\n\n17 Ao nooria, e na roko te maraia nako aon te aba, e taku aia Uea Taanga ni Buaka, ibukiia te botanaomata ake a mena iaon te aba, eng, ibukin buakakaia ma aia mwakuri aika bati n ribaki.\n\n18 Ao e na koro bukina bwa, e taku aia Uea Taanga ni Buaka, eng, Atuara ae korakora ma ni koaua, bwa ane a karabai kaubwaia n te tano a na manga bon aki kunei, ibukin te maraia ae korakora nakon te aba, ti ngkana te aomata ae raoiroi ao e karaba ibukin te Uea.\n\n19 E taku te Uea, I tangiria bwa a na karabai kaubwaia nakoiu; ma a na maraia naake aki karabai kaubwaia mai irou; bwa bon akea aika a na karabai kaubwaia nakoiu ma ti naake a raoiroi; ao ane e aki karaba kaubwaina mai roou, e na bon maraia, ao kaubwaina naba, ao bon akea ae e na kunea ibukin te maraia are e na taona te aba.\n\n20 Ao e na roko te bong are a na karabai kaubwaia iai, ibukina bwa a bon kabanei nanoia iaon te kaubwai; ao ibukina bwa a bon kabanea nanoia iaon kaubwaia, ao a na karabai kaubwaia ngkana a birinako ma irouia aia kairiribai; ao ibukina bwa a na bon aki karabai mai irou, a na maraia ao kaubwaia naba; ao n te bong anne ao a na bon oreaki, e taku te Uea.\n\n21 Nooria ngkami, te botanaomata ae n te kaawa ae bubura ae korakora aei, ma n ongo n au taeka; eng, ongo nakon taeka ake e taekin te Uea; bwa nooria, e taku bwa kam kamaraiaki ibukin kaubwaimi, ao a maraia naba kaubwaimi ibukina bwa kam kabanei nanomi i aoia, ma n rawa n ongo n ana taeka teuare e anganingkami.\n\n22 Kam aki uringa te Uea ae Atuami ni bwaai ake e kakabwaiaingkami iai, ma kam aki toki n uringa kaubwaimi, tiaki ibukina bwa kam na karabwa te Uea ae Atuami ibukina; eng, e aki bane nanomi nakon te Uea, ma a bon onrake ibukin te kainikatonga, n te kamoamoa, ao e a korakora onrakena, n te bakantang, te kauntaeka, te kairiribai, bwainikirinaia aomata, ao te tiriaomata, ma aekan bure nako.\n\n23 Ao ibukin aio ao te Uea ae te Atua e karekea te anga ae e na roko te maraia iaon te aba, ao iaon naba kaubwaimi, ao e riki aio ibukin ami bure.\n\n24 Eng, a na maraia te botanaomata aio ibukin te tai aio are e a roko, ao kam bon teweia nako burabeti, ma ni bwainingareia, ma ni karebanaia n te atibu, ma n tiringia, ma ni karaoi aekan buakaka nako, n aron are a karaoia kaaina ngkoa.\n\n25 Ao ngkai ngkana kam taetae, kam kangai: Ngke arona bwa ti maiu n aia bong ara bakatibu, ti na bon aki tiringia burabeti; ti na bon aki karebanaia n te atibu, ma n teweia nako.\n\n26 Nooria kam a buakaka riki nakoia; bwa ngkai e maiu te Uea, ao ngkana e roko te burabeti i buakomi ma n taekina ana taeka te Uea, are e kaoti buremi ma buakakami, kam na bon un irouna, ma n teweia nako ma n ukoukori aanga are kam na kamauna iai; eng, kam na taekinna bwa te burabeti ni kewe, ao bon te tia bure, ao e roko mai iroun te riaboro, ibukina bwa e tataekina koauan buakakan ami mwakuri.\n\n27 Ma nooria, ngkana e roko te aomata i buakomi ma n taku: Karaoa aei, akea te bure; karaoa anne ao kam na bon aki kainnano; eng, e na bon kangai; Nakonako n aron kainikatongan nanomi, nakonako n aron kainikatongan ami taratara, ma ni karaoi bwaai ni kabane ake e tangiri nanomi—ao ngkana e roko te aomata i buakomi ma n taekina aei kam na butimwaia ma n taekinna bwa te burabeti.\n\n28 Eng, kam na tabekia rake, ma n anganna ami bwai; kam na anganna ami koora, ma ami tirewa, ao kam na kunnikaia ni kunnikai aika a bobuaka; ao ibukina bwa e taekin taeka ni kababaingkami, ao e taku bwa a nakoraoi bwaai ni kabane, ao ngkanne a na bon akea ana bure iroumi.\n\n29 O ngkami te roro ae buakaka ma ni kabaouai kawai, ngkami te botanaomata ae kam matoatoa ma ni bonotaninga, maanra te tai ae kam kataua inanomi bwa e na taotaona nanona iai te Uea iroumi? Eng, e na maanra te tai ae kam na kariaia bwa kam na kairaki irouia taan kairiri aika a burababa ma ni mataki? Eng, maanra ami tai ae kam na rinea iai te roo ao tiaki te oota?\n\n30 Eng, nooria, e a ikoiko ngkai unin te Uea ni kaaitaraingkami; nooria, e a tia ni kamaraia te aba ibukin ami bure.\n\n31 Ao nooria, e a roko te tai are e kamaraiai kaubwaimi, n te aro are a kakai bua, ao kam aki kona n tauii; ao i nanon ami bong ni kainnano ao kam bon aki kona n anai.\n\n32 Ao i nanon ami bong ni kainnano kam na tang nakon te Uea; ao e na matebuaka tangimi, bwa e a tauraoi n roko kamaunakimi, ao te urubwai nakoimi e a kamatoaki raoi; ao ngkanne kam na tang ma n tatakarua n te bong arei, e taku aia Uea Taanga ni Buaka. Ao ngkanne kam na bwaebwaeti ma ni kangai:\n\n33 O ngke arona bwa I a tia n rairananou, ma n aki tia n tiringia burabeti, ma ni karebanaia n te atibu, ma n teweia nako. Eng, n te bong arei kam na kangai: O ngke ti a tia n uringa te Uea ae Atuara n te bong are e anganiira iai kaubwaira, ao ngkanne tao ana bon aki kakai bua ma n akea mai iroura; ma nooria, a bua kaubwaira mai iroura.\n\n34 Nooria, ti kawenea te bwai ni mwakuri ikai ao n te ingabong ao e a bua; ao nooria, a bon anaaki ara kabaang mai iroura n te bong are ti ukoukori iai ibukin te buaka.\n\n35 Eng, ti a tia ni karabai kaubwaira ao a tia ni bua mai iroura, ibukin kamaraiakin te aba.\n\n36 O ngke arona bwa ti a tia n rairinanora n te bong are e roko iai ana taeka te Uea; bwa nooria e a kamaraiaki te aba, ao a bane ni kakai bua bwaai ni kabane, ao ti a bon aki kona n tauii.\n\n37 Nooria, ti a bon otabwaniniaki irouia taimonio, eng, ti bon katobibiaki irouia ana anera teuare e ukoukora kan kamaunakin tamneira. Nooria, a korakora ara bure. O te Uea, ko aki kona ni katannakoa unim ma iroura? Ao e na riki aio bwa aron ami taetae ni kawai ni bong akanne.\n\n38 Ma nooria, ami tai n tataninga a bon tia n nako; kam a tia n tautaua bongin kamaiuakimi ni karokoa ae a rianako oi mwina, ao e a kamatoaki kamaunakimi; eng, bwa kam kabanei bongin maiumii n ukoukora te bwai ae e aki kona n reke iroumi; ao kam ukoukora te kukurei ma ni karaoan te bure, are bon te bwai ae kaitara aron te raoiroi are e mena iroun ara Mataniwi ae kakannato ae Akea Tokina.\n\n39 O ngkami aika kaain te aba kam na ongo n au taeka! Ao I tataro bwa e na tannako unin te Uea mai iroumi, ao bwa kam na rairinanomi ao kam na kamaiuaki.\n\n", "hel 14": "[center][font_size=26]Mwakoro 14[/font_size][/center]\n\n[i]Tamuera e taetae ni burabetiia bwa e na oota te bong ao e na iai te itoi ae boou ngkana e bungiaki Kristo—Kristo e kabooia aomata man te mate n rabwata ao te mate n tamnei—Kanikinaean matena bon tenibong te bong n roo, uruakin taian bwa, ao taian mangaongao ni waakin te aba. Uakaan ma 6 I.K.[/i]\n\n1 Ao ngkai e a koro bukina bwa Tamuera, te Reimwanaite e bon taetae ni burabetii bwaai aika a mwaiti aika aki kona ni koreaki.\n\n2 Ao nooria, e taku nakoia: Nooria, N na anganiko te kanikina; bwa nimaua riki te ririki ae a na roko, ao nooria, ngkanne e na roko Natin te Atua bwa e na kabooia ni kabane ake a na kakoaua arana.\n\n3 Ao nooria, N na anganingkami aei bwa te kanikina; bwa nooria, e na bon iai taian oota aika a korakora i karawa, n te aro are n te tairiki i mwaain rokona ao e na bon akea te roo, n te aro are e na taraa n ae e ngaina iroun te aomata.\n\n4 Ngaia are e na bon ti teuana te ngaina ao te tairiki ao te ngaina, n aiaron ae ti teuana te bong ao akea te tairiki; ao bon aio te kanikina nakoim; bwa ko na ataa otin taai ao bungina naba; ngaia are ko na ataia ma te koaua bwa e na bon iai uoua te ngaina ao teuana te tairiki; ma e ngae n anne ao e na bon aki roo te tairiki; are te tairiki are i mwaain ae bungiaki.\n\n5 Ao nooria, e na bon iai te itoi ae boou ae e na oti, ae te aekaki ae kam tuai ma n nonoria ma i mwaaina; ao bon aio naba te kanikina nakoimi.\n\n6 Ao nooria bon tiaki ti aei, a na bon mwaiti taian kanikina ao taian kamiimi i karawa.\n\n7 Ao e na koro bukina bwa kam na bon kubanako ma ni miimi, n te aro are kam na bwaka nako aontano.\n\n8 Ao e a koro bukina bwa ane e kakoaua Natin te Atua, ao e na bon karekea te maiu are aki totoki.\n\n9 Ao nooria, e a bon tia n anganai te tua te Uea, iroun ana anera, bwa N na roko ma n tuangkami te bwai aio; eng, e a bon tia n anganai te tua bwa N na taetae ni burabetii bwaai aikai nakoiu; eng, e taku nakoimi: Takarua nakoia te botanaomata aio, rairinanomi ao katauraoa kawain te Uea.\n\n10 Ao ngkai, ibukina bwa ngai te Reimwanaite, ma n tia n taekin ana taeka te Uea are e tuangai, ao ibukina bwa e bon matoatoa nakoimi, kam bon un irou ma n ukoukora kamaunakiu, ma n tia n teweai nako ma i buakomi.\n\n11 Ao kam na ongo au taeka, bwa ibukin aei ao I a tia n toka iaon oon te kaawa ae bubura aei, bwa kam aonga n ongo ana motiki taeka te Atua are e tataningaingkami ibukin ami bure, bwa kam aonga naba n ataa te rairannano.\n\n12 Ao bwa kam aonga naba n ataa rokon Iesu Kristo, Natin te Atua, are Taman karawa ma aonaba, te Tia Karikibwai ni kabane mai moana; ao bwa kam aonga n ataa kanikinaean rokona, bwa kam aonga ni kakoaua arana.\n\n13 Ao ngkana kam kakoaua arana ao kam na rairinanomi man n ami bure ni kabane, bwa kam aonga ni kamaunaki n ana mwakuri aika a raraoi.\n\n14 Ao nooria, riki, iai riki te kanikina teuana ae N na anganiko, eng, ae kanikinaean matena.\n\n15 Bwa nooria, e na bon mate bwa e aonga n reke te kamaiuaki; eng, e bon kakawaki irouna ao e bon riai bwa e na mate, bwa e aonga ni karekea te mangauti nakon ane e mate, bwa aonga n uotaki aomata nako matan te Uea.\n\n16 Eng, nooria, te mate e kakoroa bukin te mangauti, ao kaboaia aomata ni kabane man te moan mate—are te mate n tamnei; bwa ni kabane aomata, ma ni bwakan Atam a bon teweaki nako mai matan te Uea, ao a aranaki bwa a mate, ni bwain te rabwata ao bwain te tamnei.\n\n17 Ma nooria, mangautin Kristo e kaboia aomata ni kabane, eng, ni kabane aomata, ma n uotiia ni kaokia nako matan te Uea.\n\n18 Eng, ao e a koro bukina bwa ibukin te aro n rairannano, ao ane e rairananona ao e na bon aki koreaki ma n teweaki nako nanon te ai; ma ane e rawa n rairananona e na bon koreaki man tewenakoaki nako nanon te ai; ao e na bon roko i aoia riki te mate n tamnei, eng, te kauoua ni mate, bwa a manga katokaki ni kaineti ma bwaai aika a raoiroi.\n\n19 Ngaia are rairinanomi, rairinanomi, bwa mwiina kam atai bwaai aikai ao kam aki karaoi ao kam na bon kairaki ngkami nakon te kabuakakaki, ao kam na kairaki nakon te kauoua ni mate.\n\n20 Ma nooria, n aron are I taekinna nakoimi ni kaineti ma te kanikina riki teuana, are kanikinaean matena, nooria, n te bong anne e na bon rinanon te mate ao e na roo taai ma n rawa n anga ootana nakoimi; ao namwakaina naba ma itoi; ao e na bon akea te oota iaon te aba man te tai are e na mate iai, i nanon te maan ae teniua te bong, nakon te tai are e na manga teirake iai man te mate.\n\n21 Eng, n te tai are e na anga iai tamneina ao e na bon iai rebwen te baa ao itini karawa i nanon te maan ae aoa aika a bati, ao e na ioioaki te aonaba ma n ruru, ao taian bwa ake a mena n te aonaba aei, ake a mena iaon te tano ao ake a mena i aan te tano, ake ti bon atai bwa a matoatoa n te tai aei, ke angiina riki a bon ikotaki n teuana ma ni matoatoa, a na bon uruakaki ma ni maenako.\n\n22 Eng, a na bon raeuaki nakon uoua, ma ni kona n nooraki bwa a raeuaki ke a tabwenaua, ao ma n uruaki ni maibibi ni kabuta aon te aonaba, eng, iaon te tano ao i aan te tano.\n\n23 Ao nooria, a na bon iai angibuaka, ao ana mwaiti maunga aika a na karinanoaki, n ai aekan te mwarua, ao e na mwaiti te tabo ake a na aranaki bwa mwarua aika ana riki bwa maunga, ake a ririeta.\n\n24 Ao a mwaiti kawai aika a bati n totouaki aika a na uruakaki, ao a na riki ni kamaroa kaawa aika a mwaiti.\n\n25 Ao a na mwaiti taian rua ni mate aika a na uki, ma n anganako aia mate; ao a na mwaiti aomata aika itiaki ake a na kaoti nakoia aika a mwaiti.\n\n26 Ao nooria, e a tia n taetae te anera nakoiu; bwa e taku nakoiu bwa e na iai rebwen te baa ao te iti i nanon te maan ae aoa aika a bati.\n\n27 Ao e taku nakoiu bwa i nanon rebwen te baa ao itin karawa, ao te angi buaka, ao a na bon riki bwaai ake I a tia n taekin, ao e na rabunaki te aonaba ni kabuta n te ro i nanon te maan ae teniua te bong.\n\n28 Ao e taku te anera nakoiu bwa a mwaiti aika na noori bwaai aika a korakora riki nakon aikai, bwa aonga ni kakoauai kanikina ao kamimi ake a na koro bukiia iaon te aba ni kabuta, bwa e aonga n ae a na akea bukin ae a na kakewekewe natiia aomata—\n\n29 Bwa aio aan te kantaninga bwa ane e kakoaua ao e na kona ni kamaiuaki, ao akana aki kakoaua, e na roko i aoia te motikitaeka ae raoiroi; ao ngkana a kabuakakaki naba a na bon karika oin kabuakakakiia.\n\n30 Ao ngkai uringnga, uringnga, tariu, bwa ane e bua tamneina, e bon bua tamneina irouna; ao ane e karaoa te bure, e bon karaoia bon nakoina; bwa nooria, kam bon inaomata; kam kariaiakaki ni mwakuri i bon ibukimi; bwa nooria, e a tia n anganingkami te atatai te Atua ao e a tia ni kainaomataingkami.\n\n31 E a tia n anganingkami bwa kam aonga n ataa te raoiroi man te buakaka, ao e a tia n anganingkami bwa kam na rinea te maiu ke te mate; ao kam kona ni kaitara te raoiroi ao e na manga kaokaki ae raoiroi nakoimi; ke te bwai are e raoiroi e na manga kaokaki nakoimi; ke ko kona ni karaoa ae buakaka, ao e na manga kaokaki ae buakaka nakoim.\n\n", "hel 15": "[center][font_size=26]Mwakoro 15[/font_size][/center]\n\n[i]E katuaia Nibwaite te Uea ibukina bwa E tangiriia—Reimwanaite ake a rairaki a bon nene ma ni matoatoa i nanon te onimaki—E na nanoanga te Uea nakoia Reimwanaite ni boong aika kaitira. Uakaan ma 6 I.K.[/i]\n\n1 Ao ngkai, tariu aika kam tangiraki, nooria, I taetae nakoimi bwa ngkana kam aki rairinanomi ao batami a na tiku ni kamaroa.\n\n2 Eng, ngkana kam aki rairinanomi, ao ami aine a na bon korakora bukin aia tang ni wenei n te bong are a kammamma iai; bwa kam na kataia ni birinako ao e na bon akea te tabo ni karabaraba; eng, ao bon te maraia nakoia ake a bikoukou, bwa ana bon rawawata ma n aki kona ni birinako; ngaia are, a na bon toubekaki inano ao a na katukaki bwa a na mate.\n\n3 Eng, te maraia nakoia te botanaomata aio ake a bon aranaki bwa ana botanaomata Nibwaai bwa ngkana aki rairananoia, ngkana a na noori kanikina ma kamimi aikai ni kabane ake a tia ni kaotaki nakoia; bwa nooria, a bon riki bwa a na aomata te Uea ngaia aika a rineaki; eng, e a bon tia n tangiriia ana botanaomata Nibwaai, ao e a tia naba ni katuaia; eng, i nanon aia bong ni bure ao e a tia ni kaeta kawaia ibukina bwa e tangiriia.\n\n4 Ma nooria tariu, e a tia n ribaia Reimwanaite ibukina bwa a bubuaka aia mwakuri n aki toki, ao aio bon ibukina bwa e buakaka aia katei aia bakatibu. Ma nooria, e roko te kamaiu nakoia rinanon aia kabwarabwara Nibwaite; ao ibukin aio ao e a tia te Uea ni kananaua aia bong ni maiu.\n\n5 Ao I tangiria bwa kam na nooria bwa angiia riki a bon nakonako i nanon kawain tabeia, ao a bon nakonako n te aro ni karaurau imatan te Atua, ao a bon kawakina ana tua ma ana kaetieti ao ana moti n aron ana tua Mote.\n\n6 Eng, I taku nakoimi, bwa angiia riki a bon karaoa aei, ao a bon kataia ma te botumwaaka ae aki bwarannano bwa a na uotiia tariia nakon ataakin te koaua; ngaia are a rikirake ikotakia riki ma mwaitia ni katoa bong.\n\n7 Ao nooria, kam bon ataia ngkami, bwa kam a tia ni kakoaua, bwa mwaitia ake a uotaki nakon ataakin te koaua, ma n ataa buakakaia ma kammairan aia katei aia bakatibu, ma ni kairaki bwa a na kakoauai koroboki aika tabu, eng, aia taeka ni burabeti burabeti aika a tabu ake a koreaki, are e kairia nakon onimakinan te Uea, ao te rairannano, are te onimaki ma te rairannano are e karika bitakin te nano irouia—\n\n8 Ngaia are, ngkai a mwaiti aika a roko n aei, kam ataia ngkami bwa kam nene ma ni matoatoa i nanon te onimaki, ao n aio are ngaia are kam a kainaomataki iai.\n\n9 Ao kam ataia bwa a tia n taunii aia bwai ni buaka, ao a bon maaku ni manga tabeki rake bwa mwiina ao a na bure; eng, ao kam kona n noria bwa a bon maaku ni bure—bwa nooria a na bon kariaia bwa a na toubekaki inano man tiringaki irouia aia kairiribai, ao a bon rawa n tabeki aia bwai ni buaka ni kaaitaraia, ao aio ibukin aia onimaki iroun Kristo.\n\n10 Ao ngkai, ibukin matoatoaia ngkana a bon kakoaua te bwai are a bon kakoaua, bwa ibukin neneia ngke a bon kaotaki teuana te tai, nooria, e na kakabwaiaia te Uea ma ni kananaua aia bong ni maiu, e ngae ngke a buakaka.\n\n11 Eng, ngkana arona bwa a na kerikaaki n aia aki onimaki, te Uea e na bon kananaua naba aia bong ni maiu, ni karokoa ae roko te tai are e a kaman taekinaki irouia ara bakatibu, ao iroun naba te burabeti are Tinoti, ao burabeti aika a mwaiti riki, ni kaineti ma kaokakia tarira, aika Reimwanaite, riki nakon ataakin te koaua—\n\n12 Eng, I taku nakoimi, bwa ni boong aika kaitira ao a na berita te Uea e a manga aroraki naba nakoia tarira, aika Reimwanaite; e ngae ngke a mwaiti taian karawawata aika a bon reke irouia, ao e ngae ngke a na bon kakioaki ma ikai nako ikanne iaon te aba, ao a na ukoukoraki, man oreaki ma ni kamaenakoaki n taabo aika a raroa, ma n akea nneia ni karabaia, ao te Uea e na bon nanoangaia.\n\n13 Ao aio e bon kaineti ma te taeka ni burabeti, ao a na manga kairaki nakon te atatai ae koaua are bon ataakin aia Tia Kabomwi, ao aia tia kaawakin tiibu ae korakora ma ni koaua, ao a na warekaki i buakoia ana tiibu.\n\n14 Ngaia are I kangai nakoimi, bwa e na raoiroi riki ibukiia nakoimi ngkana kam aki rairinanomi.\n\n15 Bwa nooria, ngke arona bwa a kaotaki nakoia taian mwakuri ake a korakora ake a bon tia ni kaotaki nakoimi, eng, nakoia are a bon tia ngkoa ni bua i nanon te aki kakoaua ibukin aia katei aia bakatibu, kam na bon kona n nooria ngkami bwa a na bon aki manga oki ni kerikaki n aia aki onimaki.\n\n16 Ngaia are, e taku te Uea: N na bon aki kamaunai raoi ngkami, ma N na karekea te anga are i nanon te bong ae I taku bwa e riai iai ao a na manga okirai, e taku te Uea.\n\n17 Ao ngkai nooria, e taku te Uea, ni kaineti ma te botanaomata ae Nibwaite: Ngkana aki rairananoia, ma n ira nanou, N na bon kamaunaia raoi, e taku te Uea, ibukin aia aki kakoaua e ngae ngke a mwaiti mwakuri aika a korakora ake I a tia ni karaoi; ao ngkai e maiu te Uea n te kakoaua ao bwaai aikai a na bon riki, e taku te Uea.\n\n", "hel 16": "[center][font_size=26]Mwakoro 16[/font_size][/center]\n\n[i]Nibwaite ake a kakoaua Tamuera a bwabetitoaki iroun Nibwaai—E aki kona n tiringaki Tamuera n taian kanoa ni katebe ao atibu irouia Nibwaite ake aki rairinanoia—A kamatoai nanoia tabemwaang, ao tabemwaang a nooria anera—Taan aki kakoaua a taku bwa e bon aki riai bwa e na kakoauaki Kristo ao rokona i Ierutarem. Uakaan ma 6–1 I.K.[/i]\n\n1 Ao ngkai, e a koro bukina bwa a bon mwaiti ake a bon ongo n ana taeka Tamuera, are te Reimwanaite, ake e taekin ngke e mena iaon oon te kaawa. Ao mwaitia ake a kakoauai ana taeka a bon mwananga nako n ukoukora Nibwaai; ao ngke a roko ma ni kunea a bon kaoti aia bure nakoina ma n aki kakewei, ao a tangiria bwa a na bwabetitoaki nakon te Uea.\n\n2 Ma mwaitia ake a aki kakoauai ana taeka Tamuera a bon un irouna; ao a karebanaia n taian atibu iaon te oo, ao a mwaiti naba ake a katebea ni kanoan aia kai ni katebe ngke e tei iaon te oo; ma Tamnein te Uea e bon raonna, n te aro are e bon aki kona ni boo n aia atibu ma aia kanoa ni katebe.\n\n3 Ao ngkai ngke a nooria bwa e aki kona ni bo irouia, a bon mwaiti riki ake a kakoauai ana taeka, n te aro are a kawara Nibwaai bwa a na bwabetitoaki.\n\n4 Bwa nooria, Nibwaai e bwabwabetito, ma n tataetae ni burabeti, ma ni kakabwarabwara, man tatakaruaea te rairannano nakoia aomata, ma ni kaoti kanikina ma kamiimi, ma ni karaoi mwakuri aika a kamiimi i buakoia aomata, bwa aonga n ataia bwa e a kaan roko Kristo—\n\n5 E tuangiia bwaai aika a kan roko, bwa a aonga n ataia ma n uringnga n te tai are a riki iai bwa a kaman kaotaki nakoia i mwaain taia, ma te kantaninga bwa a na kakoauai; ngaia are; mwaitia ake a kakoauai ana taeka Tamuera a bon nakoina bwa a na bwabetitoaki, bwa a kawaria ma n rairinanoia ma ni kaoti aia bure.\n\n6 Ma angiia riki a bon aki kakoauai ana taeka Tamuera; ngaia are ngke a nooria bwa e aki kona ni boo n aia atibu ma aia kanoa ni katebe, a bon takarua nakoia aia mataniwi ni kangai: Anaa te aomata aio ao kabaea, bwa nooria iai irouna te riaboro; ao ibukin mwaakan te riaboro are irouna e bon aki kona n teke n ara atibu ma ara kanoa ni katebe; ngaia are anaia ao kabaea, ao kairia nako.\n\n7 Ao ngke a mwananga bwa ana katokai baia iaona, nooria, e bon kibanako man te oo, ao e birinako man te aba, eng, n nakon oin abana, ma ni waaki ni kakabwarabwara ao n tataetae ni burabeti i buakoia ana botanaomata.\n\n8 Ao nooria, bon akea taekana ae manga ataaki riki i buakoia Nibwaite; ao anne aroia aomata aikai.\n\n9 Ao ikai are e a toki iai aia kawanibwi ma onoua n ririki n tautaeka taan moti i aoia ana botanaomata Nibwaai.\n\n10 Ao ikai are e a toki naba aia kawanibwi ma itiua n ririki n tautaeka taan moti, ao angiia aomata a tiku n aroia ni kainikatonga ao ni buakaka, ao tabeman a nakonako n te aro ae kororaoi imatan te Atua.\n\n11 Ao aikai bwaai aika a riki naba, n aia kawanibwi ma waniua n ririki n tautaeka taan moti.\n\n12 Ao bon iai ma ti tabeua taian bitaki n aron aia waaki aomata, ao a bon mwaiti riki aomata aika a matoatoa riki n te bure, ao a karaoi bwaai aika a bati ake a kaaitarai ana tua te Atua, n aia kawanibwi ma ruaiwa n ririki n tautaeka taan moti.\n\n13 Ma e a koro bukina bwa n aia karuabwi n ririki n tautaeka taan moti, ao a bon mwaiti kanikina aika a korakora aika anganaki aomata, ma mwakuri aika a kamiimi; ao a moanna ni kakoroaki bukin aia taeka burabeti.\n\n14 Ao anera a kaoti nakoia aomata, aomata aika a wanawana, ma n taekina nakoia te rongorongo ae raoiroi ae moan te kakimwareirei; ngaia are n te ririki aei ao a moanna ni kakoroaki bukin koroboki aika tabu.\n\n15 Ma e ngae n anne, ao aomata a moanna ni kamatoatoai nanoia, ngaia ni kabane ma tiaki naake a matoatoa riki ni kakoaua, ake Nibwaite ao Reimwanaite naba, ao a moanna n onimakina oin korakoraia ao oin wanawanaia, ni kangai:\n\n16 Iai tabeua bwaai ake a bon tia ni kamanennanti n taekin ao a eti, ma i buakon aika a mwaiti; ma nooria, ti bon ataia bwa ni kabane taian mwakuri aika a korakora ma ni kamimi ake a tia n taekinaki a bon aki kona ni koro bukiia ni kabane.\n\n17 Ao a moanna ni kaetieti ma ni kauntaeka imarenaia, ni kangai:\n\n18 Bwa e bon aki riai bwa te aomata n aron Kristo e na roko; ao ngkana e na roko, ao bon ngaia Natin te Atua, are Taman karawa ma aonaba, n aron are e a tia n taekinaki, e aera ngkai e bon aki kaotia nakoira ao nakoia naba ake a mena i Ierutarem?\n\n19 Eng, e aera ngkai e aki kaotia nakoira n te aba aei ao n te aba naba are Ierutarem?\n\n20 Ma nooria, ti bon ataia bwa aio te katei ae buakaka, are ti a tia n anganaki irouia ara bakatibu, bwa a karekea te anga are ti na kakoaua te bwai teuana ae korakora ma ni kamiimi are e na koro bukina, ma tiaki i buakora, man te aba ae raroa, te aba ae ti aki ataia; ngaia are a na katikuirai nanon te aki ataibwai, bwa ti aki kona n noora koauaia n oin matara.\n\n21 Ao man ana mwakuri ni kamwamwane ao ni kaminonano teuare e buakaka, a na bon mwakuria te mwakuri ae kaminonano ae tiaki kona n oota iai, are e na tautauira bwa ti na toronaki n aia taeka, ao ti na riki naba bwa aia toro, bwa ti na bon onimakinia bwa a na reireinira te taeka; ao ngaia are a na katikuira i nanon te aki ataibwai bwa are ti na bon anga ngaira nakoia, i nanon ara bong ni maiu ni kabane.\n\n22 Ao a bon mwaiti bwaai ake a iangoi inanoia, ake a bon burababa ma n akea manenaia; ao a bon tabetabe, bwa Tatan e bon kakiriwea nanoia bwa a na aki toki ni karaoa te bure; eng, e bon waaki nako ni kabutai taian uarongorongo ma kakauntaeka ni kabuta te aba, bwa e aonga ni kamatoatoai nanoia aomata ni karaoa te bwai ae raoiroi ma ni kaitara te bwai ae e na roko.\n\n23 Ao e ngae ngke iai kanikina ma kamiimi ake a mwakuriaki i buakoia ana botanaomata te Uea, ao mwakuri ni kamiimi ake a karaoaki, ma Tatan e bon korakora ana tautau iaon nanoia aomata ni kabuta aon te aba.\n\n24 Ao ikai are e a toki iai aia karuabwi n ririki n tautaeka taan moti i aoia ana botanaomata Nibwaai.\n\n25 Ao ikai are e a toki iai ana boki Ereman, n aron ana rongorongo Ereman ma natina mwaane.\n\n", "3-ne 1": "[center][font_size=26]Te Kateniua n Nibwaai[/font_size][/center]\n\n[center][font_size=26]Ana Boki Nibwaai Natin Nibwaai te Mwaane, are bon Natin Ereman te Mwaane[/font_size][/center]\n\nAo Ereman are natin Ereman te mwaane, are bon natin Aramwa te mwaane, are natin Aramwa te mwaane, are e riki mai iroun Nibwaai are natin Riaai te mwaane, are e kitana Ierutarem n ana moa n ririki n tautaeka Tetekia, are Uean Iuta.\n\n[center][font_size=26]Mwakoro 1[/font_size][/center]\n\n[i]Nibwaai, are natin Ereman te mwaane, e kitana te aba, ao natina te mwaane ae Nibwaai e taui mwin taian rongorongo—E ngae ngke a mwaiti taian kanikina ma taian kamimi, ao naake a buakaka a babaire bwa a na tiringia ake a raoiroi—N te tairiki are e a roko tain bungiakin Kristo—E roko te kanikina, ao e a oti te itoi ae boou—E rikirake ni korakora te kewe ao te mwaamwana te aba, ao ana taan iraa Kateanton a tiringia aika a mwaiti. Uakaan ma 1–4 N.K.[/i]\n\n1 Ngkai e a koro bukina bwa e a bane te karuabwi ma teuana n ririki ao bon onobubua te ririki man te tai are e kitana iai Ierutarem Riaai; ao bon i nanon te ririki anne are Ratonati bon mataniwia taan moti ao te kowana ni kabuta te aba.\n\n2 Ao Nibwaai, are natin Ereman te mwaane, e a tia ni kitana te aba are Taraemera, man angan natina te mwaane, are Nibwaai are bon ana karimoa, mwiokon taian bwaatua aika buraati, ma rongorongo ni kabane ake a tia n tauaki mwiia, ao bwaai ni kabane ake a tia ni kawakinaki bwa a tabu man te tai are Riaai e kitana iai Ierutarem.\n\n3 Ao ngkanne e a kitana te aba, ao e nakea, bon akea te aomata ae e ataia; ao natina te mwaane are Nibwaai e bon kaawakin taian rongorongo n onea mwiina, eng, rongorongoia te botanaomata aio.\n\n4 Ao e a koro bukina bwa ni moanakin te karuabwi ma uoua n ririki, nooria, a moanna ni kakoroaki bukin aia taeka ni burabeti taian burabeti; bwa a moanna n roko riki kanikina ma mwakuri aika a kamimi i buakoia te botanaomata.\n\n5 Ao iai tabemwaang ake a moanna n taekinna bwa e a bwakanako te tai are a riai ni kakoroaki iai bukin taeka aikai, ake e taekin Tamuera, are te Reimwanaite.\n\n6 Ao a kimwareirei i aoia tariia ni kangai: Nooria e a bwakanako te tai, ao ana taeka Tamuera a bon tuai naba ma ni koro bukiia; ngaia are ami kimwareirei ma ami onimaki ni kaineti ma te bwai aio a bon matebuaka.\n\n7 Ao e a koro bukina bwa a bon karika te kiriwe ae korakora ni kabuta te aba; ao aomata ake aki kakewekewe a bon moanna n nanokawaki, bwa a rawa n aki koro bukin bwaai ake a bon tia n taekinaki.\n\n8 Ma nooria, a bon teimatoa n taratara n te ngaina ma te bong ma tengaina are a na riki bwa ti tebongina n te aro are a na akea te bong, bwa aonga n ataia bwa e aki matebuaka aia onimaki.\n\n9 Ngkai e a koro bukina bwa bon iai te bong ae katannakoaki irouia naake aki kakoaua, bwa ni kabane naake a kakoauai katei aikai a na tiringaki ngkana e aki koro bukin te kanikina, are e a bon tia n anga te burabeti ae Tamuera.\n\n10 Ngkai e a koro bukina bwa ngke Nibwaai, are natin Nibwaai te mwaane e noora buakakaia ana botanaomata, e a bon korakora nanokawakin nanona.\n\n11 Ao e a koro bukina bwa e otinako ma ni bobaraaki iaon tano man tang ni kakorakora nakon Atuana ibukiia ana botanaomata, eng, ibukiia ake bon iaon kawaia n tiringaki ibukin aia onimaki n aia katei aia bakatibu.\n\n12 Ao e a koro bukina bwa e tang ni kakorakora nakon te Uea ni kabongnga; ao nooria, e roko bwanaan te Uea nakoina ni kangai:\n\n13 Tabekarake atuum ao kukurei; bwa nooria, e a kaan roko te tai, ao n te tairiki aei ao kam na anganaki te kanikina, ao n te ingabong ao N na roko nakon te aonaba, bwa N na kaotia nakon te aonaba bwa N na kakoroi bukin bwaai ni kabane ake I a tia n tua bwa a na taekinaki ni wiia au burabeti aika a tabu.\n\n14 Nooria, N na roko nakoia ake au bwai, bwa N na kakoroi bukin bwaai ni kabane ake I a tia ni kaoti nakoia natia aomata ma ni moan katean aan te aonaba, ao N na kakoroi nanoia, te Tama ao te Nati—nanon te Tama ibukiu, ao nanon te Nati ibukin ae I riki n rabwata. Ao nooria, e a kaan roko te tai, ao n te tairiki aei ao kam na anganaki te kanikina.\n\n15 Ao e a koro bukina bwa taeka ake a roko nakon Nibwaai a kakoroaki bukiia, n aron are a bon tia n taekinaki; bwa nooria, n te tai are e bung iai taai ao bon akea te roo; ao aomata a bon korakora miimiia bwa bon akea te roo ngke e a bong.\n\n16 Ao a bon mwaiti, ake a bon tuai ma ni kakoauai aia taeka burabeti, ake a bwaka nako aontano man riki n aron ae a mate, bwa a ataia bwa te babaire ae korakora ibukin kamaunaakiia ake a kakoauai aia taeka burabeti are e a tia ni katauraoaki e a bon tia ni kamangaoaki; bwa te kanikina are a tia n anganaki e a tia n roko.\n\n17 Ao a moanna n ataia bwa e a kaan kaoti Natin te Atua; eng, ni kakimototoa, ni kabane kaain te aonaba ae bwanin mai maeao nako mainiku, ake n te aba are i meang ao n te aba are i maiaki, a bon korakora miimiia n te aro are a bwaka nako aontano.\n\n18 Bwa a ataia bwa burabeti a tia n taekina koauan bwaai aikai i nanon ririki aika a mwaiti, ao bwa te kanikina are a tia n anganaki e a bon roko; ao a bon moanna ni maaku ibukin aia bure ao aia kakewekewe.\n\n19 Ao e a koro bukina bwa bon akea te roo n te tairiki arei, ma e bon oota n aron ae tawanou. Ao e a koro bukina bwa taai e bon manga oti ngke e a ingabong, n aron are bon arona; ao a bon ataia bwa bon te bong are e a bungiaki iai te Uea, ibukin te kanikina are a tia n anganaki.\n\n20 Ao e a koro bukina, eng, bwaai ni kabane, mwakorokorona ni kabane, n aron aia taeka burabeti.\n\n21 Ao e a koro bukina naba bwa e kaoti te itoi ae boou, n aron te taeka.\n\n22 Ao e a koro bukina bwa man te tai arei ao a kanakoaki taeka ni kewe i buakoia aomata, iroun Tatan, bwa aonga ni matoatoa nanoia, ma te kantaninga bwa ana aki kakoauai kanikina ma kamimi ake a tia n noori; ma e ngae ngke iai taian kewe ma mwaamwanakin te aba n aekan aikai, a bon mwaiti riki aomata ake a kakoauai ao ma n rairaki nakon te Uea.\n\n23 Ao e a koro bukina bwa e mwananga Nibwaai i buakoia aomata, ao tabeman naba a mwananga, ni bwabetito ibukin te rairannano, n te aro are e a bon korakora kamaunaan bure. Ao ngaia are aomata a manga karekea te rau n te aba.\n\n24 Ao bon akea te kakauntaeka, ma ti iai tabeman ake a waaki ni kakabwarabwara, ni kataia n taekinna bwa e oti n koroboki aika tabu bwa e a aki riai kawakinan ana tua Mote. Ao ngkanne a bon kairua n te aro aei, bwa a tia n aki oota n koroboki aika tabu.\n\n25 Ma e a koro bukina bwa e aki maan ao a manga rairaki, ma ni kakoaua te kairua are e mena i nanona, bwa e kaotaki nakoia bwa e bon tuai ni kakoroaki bukin te tua, ao e na bon kakoroaki bukina te tamruru ao te taurouro ni kabane; eng, e roko te taeka nakoia bwa e na bon riai ni kakoroaki bukiia; eng, bwa bon akea te taurouro ke te tamruru teuana ae e na aki kakoroaki bukina ni karokoa ae e na bon bane ni kakoroaki bukiia; ngaia are n te ririki naba aio ao a bon ataa aia kairua ma ni kaoti aia kairua.\n\n26 Ao ngaia are e a toki te karuabwi ma uoua n ririki, ae uota te rongorongo ae kakukurei nakoia aomata ibukin taian kanikina ake a bon koro bukiia, n aron aia taeka n taetae ni burabeti taian burabeti aika a tabu ni kabane.\n\n27 Ao e a koro bukina bwa e bon bane naba te karuabwi ma teniua n ririki i nanon te rau, ma bon ti iai ana taan iraa Kateanton, ake a maeka n te maunga, ake a bon kaona te aba ma ni kakamaku; bwa e bon kaitaraa aron matoatoan aia tabo ni katantan ma aia tabo ni karaba n te aro are aomata aki kona n tokanikai i aoia; ngaia are a bon karaoi tiritiri aika a mwaiti, ma n tiriaomata n aki akaaka.\n\n28 Ao e a koro bukina bwa n te karuabwi ma aua n ririki ao e moanna ni kerake mwaitia n te aro ae korakora, ibukina bwa a bon mwaiti taan birinako aika Nibwaite ake a biri nakoia, ao aio are e karika te nanokawaki ae korakora nakoia Nibwaite ake a tiku n te aba.\n\n29 Ao bon iai naba bukin te nanokawaki ae korakora i buakoia Reimwanaite; bwa nooria, bon iai natia aika a mwaiti ake a rikirake ma ni matoatoa n aia ririki ni maiu, ao a bon tei iaon waeia, ao a kairaki nako irouia tabemwaang aika Tioramwaite, ibukin aia kewe ma aia taeka ni kamwamwane, ao a ikotaki ma ana taan iraa Kateanton.\n\n30 Ao ngaia are a bon karawawataki naba Reimwanaite, ao a moanna ni kekerikaki n aia onimaki ma raoiroia, ibukin korakoran buakakaia te roro ae tabe n rikirake.\n\n", "3-ne 2": "[center][font_size=26]Mwakoro 2[/font_size][/center]\n\n[i]E rikirake te buakaka ma mwakuri aika bati n ribaki i buakoia aomata—A bon ikotaki Nibwaite ma Reimwanaite bwa a na tararuaia mai irouia ana taan iraa Kateanton—Reimwanaite ake a rairaki a bon riki ni mainaina ao a bon aranaki bwa Nibwaite. Uakaan ma 5–16 N.K.[/i]\n\n1 Ao e a koro bukina bwa ikai are e a toki naba te karuabwi ma nimaua n ririki naba, ao aomata a manga mwaninga taian kanikina ma taian kamimi ake a tia n ongo taekaia, ao a moanna n aki tabeakina te kanikina ma te kamimi ma i karawa, n te aro are a moanna ni matoatoa nanoia, ma ni mataki n aia iango, ma ni moanna n aki kakoauai bwaai ni kabane ake a ongo man noori—\n\n2 A kaitarai nako taian bwai aika akea manenaia i nanoia, ake a karaoaki irouia aomata ao te riaboro, bwa ana kairiia nako ma ni mwaamwanai nanoia aomata; ao ngaia are Tatan e a manga bon reke tauan nanoia aomata i rouna, n te aro are e kamataki mataia ma ni kairiia nako bwa a na kakoaua bwa reirei ibukin Kristo bon te bwai ae burababa man akea manena.\n\n3 Ao e a koro bukina bwa aomata a moanna ni matoatoa riki n te buakaka ma mwakuri aika bati n ribaki; ao a bon aki kakoaua bwa e na iai riki taian kanikina ma kamimi aika a na manga anganaki; ao Tatan e bon mwananga, ni kairia nako nanoia aomata, ni kariria ma ni karekea te anga are a na karaoa te buakaka ae korakora i aon te aba.\n\n4 Ao e a koro bukina bwa e a bane te karuabwi ma onoua n ririki; ao te karuabwi ma itiua n ririki naba; ao te karuabwi ma waniua n ririki; ao te karuabwi ma ruaiwa n ririki;\n\n5 Ao riki bon tebubua te ririki ae e a tia n nako man ana tai Motiaea, are te uea i aoia te botanaomata ae Nibwaite.\n\n6 Ao e a bon tia ni bane onobubua ma ruaiwa te ririki man te tai are Riaai e kitana iai Ierutarem.\n\n7 Ao ruaiwa te ririki ae bane man te tai are a anganaki iai te kanikina, are e taekinaki irouia burabeti, bwa e na roko Kristo nakon te aonaba.\n\n8 Ao ngkanne Nibwaite a waaki n tautaua te tai man te tai are anganaki iai te kanikina, ke man rokon Kristo; ngaia are, ruaiwa te ririki ae e a tia ni bane.\n\n9 Ao Nibwaai, are taman Nibwaai, are e mwiokoaki n taian rongorongo, e bon aki okira te aba are Taraemera, ao e bon aki kona ni kuneaki ni kabuta te aba.\n\n10 Ao e a koro bukina bwa aomata a bon tiku naba n aroia ni buakaka, e ngae ngke e bati te kabwarabwara ao te taetae ni burabeti are e kanakoaki i buakoia; ao ngaia are e bane te katebwina n ririki naba; ao e bon bane naba te katebwi ma teuana n ririki i nanon te buakaka.\n\n11 Ao e a koro bukina bwa n te katebwi ma teniua n ririki ao e a waaki te bubuaka ao te itabaraaraa ni kabuta te aba; bwa e a bon rang korakora mwaitia ana taan iraa Kateanton, ao a tiringia aomata aika a rang mwaiti, man urui taian kaawa aika a mwaiti, ao a kabuta te mate ma te tiriaomata n aki akaaka ni kabuta te aba, ao e bon riai bwa aomata ni kabane, ake Nibwaite ao Reimwanaite, a na tabeki aia bwai ni buaka ni kaaitaraia.\n\n12 Ngaia are, ni kabane Reimwanaite ake a tia n rairaki nakon te Uea a bon ikotaki ma tariia, ake Nibwaite, ao a bon kairoroaki, ibukin kawakinan maiuia ao aia aine ma natia, bwa a na tabeki aia bwai ni buaka ni kaaitaraia ana taan iraa Kateanton, eng, ma ni kawakina naba inaomataia, ao aroia n raka n aia ekaretia ma aroia n nebonebo, ma inaomataia ao kainaomatakiia.\n\n13 Ao e a koro bukina bwa i i mwaain ae bane te katebwi ma teniua n ririki aio, a bon kakamaakaki Nibwaite n te urubwai ae korakora ibukin te buaka aio, are e bon rianako kananokawakina.\n\n14 Ao e a koro bukina bwa Reimwanaite ake a ikotaki ma Nibwaite a bon warekaki i buakoia Nibwaite;\n\n15 Ao e bon anaaki kamaraiakia mai irouia, ao kuniia e riki ni mainaina n ai aroia Nibwaite;\n\n16 Ao aia ataeinimwaane ma natia aine a rianako tamaroaia, ao a warekaki i buakoia Nibwaite, ao aranaki bwa Nibwaite. Ao ikai are e a toki iai te katebwi ma teniua n ririki.\n\n17 Ao e a koro bukina bwa ni moan waakinan te katebwi ma aua n ririki, e bon reitinako te buaka imarenaia taan kamwarua ao ana aomata Nibwaai ao e rikirake kananokawakina; ma e ngae n anne, ao ana aomata Nibwaai e bon reke aia raka i aoia taan kamwarua, n te aro are a bon kakioia ni kaokia nakon abaia nakon taian maunga ao nakon aia tabo aika a raba.\n\n18 Ao ikai are e a toki iai te katebwi ma aua n ririki. Ao n te katebwi ma nimaua n ririki a bon roko ni kaaitaraia ana botanaomata Nibwaai, ao aia itabaraaraa aika a mwaiti ma aia kakaun taeka, ao ana taan iraa Kateanton a bon karekea aia raka aika a mwaiti i aoia.\n\n19 Ao ikai are e a toki iai te katebwi ma nimaua n ririki, ao ngaia are aomata a bon mena i nanon te aro ni karawawataki; ao kabaangin te kamaunaki e bon tine i aoia, n te aro are a bon kaitara n oreaki iai, ao aio ibukin aia bure.\n\n", "3-ne 3": "[center][font_size=26]Mwakoro 3[/font_size][/center]\n\n[i]Kiteaenaai, aia tia kairiri Kateanton, e tangiria bwa Ratonati ao Nibwaite a na taenikai ma abaia—Ratonati e rinea Kikitonaai bwa mataniwia mataniwi n aia taanga ni buaka—A ikotaki Nibwaite i Taraemera ao Te Mari bwa a na buaka bon ibukiia. Uakaan ma 16–18 N.K.[/i]\n\n1 Ao ngkanne e a koro bukina bwa n te katebwi ma onoua n ririki man rokon Kristo, Ratonati, are te kowana n te aba, e karekea te reta mai iroun te tia kairiri ao te kowana irouia te koraki ni kamwarua aikai; ao aikai taeka ake a koreaki, ni kangai:\n\n2 Ratonati, are moan te kakannato ngkoe ao mataniwia kowana n te aba, nooria, I korea te reta aio nakoim, man anganiko te kamoamoa ae rianako ibukin ae ko nene ao a nene naba am botanaomata, ni kateimatoa are kam taku bwa inaomatami ao kainaomatakimi; eng, kam bon tei raoi, n te aro are titebo ma kam boutokaaki ni bain te atua, n tei ibukin inaomatami, ao ami bwai, ao abami, ke are kam arana bwa ami bwai.\n\n3 Ao e bon kananokawaki iroou, Ratonati ae moan te kakannato, bwa ko bon rang burababa ma ni kainikatonga n te aro are ko kataua inanom bwa kam kona n tei ni kaaitaraia au koraki aika a mwaiti ao a ninikoria ake a mena i aan au kairiri, are n te tai aei a bon tei ma aia bwai ni buaka, man tataninga ma te ingainga nakon te taeka ae—Nako aoia Nibwaite ao tiringia.\n\n4 Ao Ngai, I ataa ninikorian ma aki kantaonakin nanoia, bwa a tia ni kaotia i nanon te marae ni buaka, ao I ataa aron aia kairiribai ae aki totoki nakoimi ibukin kairua aika a mwaiti ake kam a tia ni karaoia nakoia, ngaia are ngkana a roko ni kaaitaraingkami a na bon kawaringkami ma te urubwai ae korakora.\n\n5 Ngaia are I a tia ni korea te reta aio, ni kanikinaea n oin baiu, bwa iai au namakin ibukin mweraoimi, ibukin ae kam nene n te bwai are kam kakoaua bwa e eti, ao ninikorian aromi i nanon te marae ni buaka.\n\n6 Ngaia are I koroboki nakoim, n tangiria bwa kam na anganiia au botanaomata aio, ami kaawa, abami, ao ami bwai nako, nakon ae a na kawaringkami ma te kabaang ao e na roko te mate i aomi.\n\n7 Ke n taeka riki tabeua, anga ngkami nakoira, ma ni katiteuanaki ma ngaira ao reireingkami ara mwakuri ni karaba, man riki bwa tarira bwa kam aonga n riki n aekakira—tiaki bwa ara toro, ma tarira ao raora ngkami n ara bwai nako.\n\n8 Ao nooria, I berita nakoimi, ngkana kam karaoa aei, ma te berita, ao kam na bon aki tiringaki; ma ngkana kam aki karaoa aio, I berita nakoimi bwa n te namwakaina ae e na roko ao N na tua bwa au taanga ni buaka ana roko ni kaaitaraingkami, ao a na bon aki taui baia mai iroumi man aki kamaiuingkami, ma a na kamateingkami, ao e na bwaka te kabaang i aomi ni karokoa ae kam bua.\n\n9 Ao nooria, bon Ngai Kiteaenaai; ao Ngai te kowana n te botaki ni karaba ae Kateanton; are te botaki ae aia mwakuri I atai bwa a raoiroi; ao a bon mwakuri ma ngkoa are ti a bon tia n anganaki.\n\n10 Ao I korea te reta aio nakoim, Ratonati, ao I kantaningaia bwa kam na anganiira abami ma ami bwai, n akea kawawaean te raraa, ao aio bwa aonga au botanaomata ni manga karekei inaomataia ma aia tautaeka, are a tia ni birinako mai iroumi ibukin buakakami n taua mai irouia inaomataia n tautaeka, ao ngkana kam aki karaoa aio, N na kabooi mwiin ami kairua nakoia. Ngai bon Kiteaenaai.\n\n11 Ao ngkanne e a koro bukina bwa ngke e a karekea te reta aio Ratonati, e bon korakora miimiina, ibukin ninikorian Kiteaenaai n tangira tauan abaia Nibwaite, ao riki kakamaakaia aomata ao kabooan mwiin taian kairua nakoia ake a bon tuai ni karaoaki ae kairua nakoia, ma ti ngaia ake a bon tia ni karaoa ae bon kairua bon nakoia ngke a birinako nakoia taan kamwarua aika a buakaka ma ni kammaira aikai.\n\n12 Ao ngkanne nooria, Ratonati aio, are bon te kowana, bon te aomata ae raoiroi, ao e bon aki kona ni maaku n taian kairoro ao kakamaku mai iroun te kamwarua; ngaia are e bon aki ira nanon ana reta Kiteaenaai, are aia kowana taan kamwarua, ma e bon tua nakoia aomata bwa a na tang nakon te Uea ibukin korakoraia i i mwaain te tai are a na roko kamwarua ni kaaitaraia.\n\n13 Eng, e kanakoa te katanoata i buakoia aomata ni kabane, bwa a na ikotaki ma aia aine, ao natia, ao aia nanai ma aia ikota ni man, ma aia bwai ni kabane, ni katuka abaia, man nakon te tabo ae ti teuana.\n\n14 Ao e karekea te anga are a na kateaki taabo ni katantan are a na otabwaniniaki iai, ao e na rianako matoatoana. Ao e tua bwa aia taanga ni buaka Nibwaite ao Reimwanaite ke ngaia ni kabane ake a warekaki bwa Nibwaite, a na kateaki bwa taan tararua ake a na otabwaninia n tarataraia, ma ni kawakinia mai rouia taan kamwarua n te ngaina ao te bong.\n\n15 Eng, e taku nakoia: Ngkai e maiu te Uea, ao ti ngkana kam aki rairinanomi man ami bure nako, man tang nakon te Uea, ao kam na bon aki kamaiuaki mai nanon baia ana taan iraa Kateanton.\n\n16 Ao e bon rang korakora ma ni kamimi ana taetae ma ana taeka ni burabeti Ratonati n te aro are e karika te maaku bwa e na roko nakoia aomata ni kabane; ao a bon kakorakoraia ni kabanea korakoraia bwa a na karaoi nanon ana taeka Ratonati.\n\n17 Ao e a koro bukina bwa Ratonati e rineia mataniwia mataniwi i aoia aia taanga ni buaka ni kabane Nibwaite, bwa a na kairia n te tai are a na roko taan kamwarua man te rereua ni kaaitaraia.\n\n18 Ao ngkanne te tia kairiri ae rine i aoia aika kaaben ao mataniwi ni kabane bon te tia kairiri ae moan te korakora n aia taanga ni buaka ni kabane Nibwaite are e rineaki, arana bon Kikitonaai.\n\n19 Ao ngkanne bon aio te katei i buakoia Nibwaite ni kabane bwa a na rinea mataniwia aia mataniwi, (ma ti aki i nanon aia tai ni buakaka) temanna ae iai irouna tamnein te kaotioti ao te taeka ni burabeti; ngaia are, Kikitonaai aei bon te burabeti ae korakora mai buakoia, ao bon mataniwia naba taan moti.\n\n20 Ao ngkanne a taku aomata nakon Kikitonaai: Tataro nakon te Uea, ao ti na nako aon te maunga ao i nanon te rereua, bwa ti aonga n roko irouia kamwarua ma n tiringiia n oin abaia.\n\n21 Ma e taku Kikitonaai nakoia: E tabuia te Uea; bwa ngkana ti na waerake ni kaaitaraia ao te Uea e na anga ngaira nako nanon baia; ngaia are ti na katauraoira i nukan abara nako, ao ti na ikotiia ara taanga ni buaka, ao ti na aki nako ni kaaitaraia, ma ti na tataninga ni karokoa ae a roko ni kaaitaraira; ngaia are ngkai e maiu te Uea, ngkana ti karaoa aei ao e na anga ngaiia nako nanon baira.\n\n22 Ao e a koro bukina bwa n te katebwi ma itiua n ririki, ni kabanean te ririki, ana katanoata Ratonati e a kabuta te aba, ao a uoti aia aoti, ma aia kaa ni buaka, ma aia kao, ma aia nanai ni kabane, ao aia ikota ni man, ao aia wiita, ma aia bwai ni kabane, ao a mwananga ni mwaitia ae ngaa ma ngaa ao tebwina te ngaa ma tebwina te ngaa, ni karokoa ae a bane n nakon te tabo are e a tia n rineaki bwa a na ikotaki iai, bwa a na tei ni kaitaraia aia kairiribai.\n\n23 Ao te aba are e rineaki bon te aba are Taraemera, are te aba are imarenan Taraemera ao te Aba ni Mari, eng, nakon tian te aba are imarenan te Aba ni Mari ao te Aba are Kamaroa.\n\n24 Ao e bon mwaiti bwa ngaa ma ngaa aomata ake a bon aranaki bwa Nibwaite, ake a bon ikotaki n te aba aio. Ao ngkanne Ratonati e bon tua bwa ana ikotiia n te aba nako maiaki, ibukin korakoran te maraia are e mena iaon te aba are nako meang.\n\n25 Ao a bon kamatoatoaia ni kaitaraia aia kairiribai; ao a bon maeka n teuana te aba, ao n teuana te rabwata, ao a bon maakui taeka ake a tia n taekinaki iroun Ratonati, n te aro are a bane n rairinanoia man aia bure; ao a bon tataro nakon te Uea ae Atuaia, bwa e na kainaomataia n te tai are a na ruo aia kairiribai ni kaitaraia n te buaka.\n\n26 Ao a bon korakora nanokawakia ibukiia aia kairiribai. Ao Kikitonaai e bon tua bwa a na karaoa aia bwai ni buaka n aekaia nako, ao a na korakora n aia kunnikai ni buaka, ao taian otanga, ma otanga aika a uarereke, n aron ana kaetieti Kikitonaai.\n\n", "3-ne 4": "[center][font_size=26]Mwakoro 4[/font_size][/center]\n\n[i]Aia taanga ni buaka Nibwaite a konaia ana taan iraa Kateanton—Kiteaenaai e bon tiringaki, ao onean mwiina are Temnaria, e bon kabaeaki roroana—A kamoamoa te Uea Nibwaite ibukin aia tokanikai. Uakaan ma 19–22 N.K.[/i]\n\n1 Ao e a koro bukina bwa ni kabanean te ririki ae te katebwi ma waniua ao aia taanga ni buaka taan kamwarua a tia n tauraoi ibukin te buaka, ao a waaki n ruo ma ni waekoa n otinako man taian tabuki, ao man te maunga, ao aia tabo ni katantan, ma aia tabo ni karaba, ao a waaki n tauii taian aba, ake a mena n te aba i maiaki ao ake a mena n te aba i meang, ao a waaki n tauii aaba ni kabane ake a tia ni kitanaki irouia Nibwaite, ao kaawa ake a tiku ni kamaroa.\n\n2 Ma nooria, bon ake maan aika a kaakang ao ake a kona ni kaeaki n aaba ake a bon tia ni kitanaki irouia Nibwaite, ao bon akea maan aika a kona ni kaeaki ibukiia taan kamwarua ma ti n te rereua.\n\n3 Ao taan kamwarua a bon aki kona ni maiu ma ti ngkana a mena i nanon te rereua, ibukin tangiran te amwarake; bwa a bon kitani abaia Nibwaite n akea bwaia, ao a tia n ikotii aia nanai ma aia ikota ni man ao aia bwai ni kabane, ao a bon ikotaki n ti teuana.\n\n4 Ngaia are, bon akea aia anga taan kamwarua ni karaoa mwakuri n iowawa ni karekei kanaia, ma a na ti otinako ni buaka ni kaaitaraia Nibwaite; ao Nibwaite a ikotaki n ti teuana, ao e bon korakora mwaitia, ao a tia ni kaawakin bon ibukiia bwaai ake ana kainnanoi, ma aia aoti ao aia kao, ao aia nanai n aekaia nako, bwa aonga n tiku ni maiu i nanon te maan ae itiua te ririki, are te tai are a kantaningaia bwa a na kamaunaia taan kamwarua mai aon te aba; ao ikai are e a toki iai te katebwi ma waniua n ririki.\n\n5 Ao e a koro bukina bwa n te katebwi ma ruaiwa n ririki ao Kiteaenaai e kunea bwa e bon riai bwa a na waerake ni buaka ni kaaitaraia Nibwaite, bwa bon akea te anga ae a na kona ni maiu iai ma ti ngkana a karaoi mwakuri n iowawa n anaibwai man iraa ao n tiritiri.\n\n6 Ao a bon rawa ni kamaenakoia iaon te aba n te aro are aongkoa a na uniki taian wiita, bwa mwiina ao a roko naba Nibwaite i aoia n tiringia; ngaia are Kiteaenaai e anga te tua nakoia ana taanga ni buaka n te ririki anne bwa a na nako ni buaka ni kaaitaraia Nibwaite.\n\n7 Ao e a koro bukina bwa a bon roko ni buaka; ao bon i nanon te kaonoua n namwakaina; ao nooria, bon te bong ae korakora ma ni kakamaku are a roko iai ni buaka; ao a bon kabaeaki nukaia n aekaia kamwarua; ao bon iai kunin te tiibu te teei are a karabania iai, ao a karanaki n te raraa, ao a kamaraki atuuia, ao bon iai otangan atuuia i aoia; ao e korakora ma ni kakamaku tarakia ana taanga ni buaka Kiteaenaai, ibukin aia kunnikai ni buaka, ao ibukina bwa a karanaki n te raraa.\n\n8 Ao e a koro bukina bwa aia taanga ni buaka Nibwaite, ngke a noora riarian ana taanga ni buaka Kiteaenaai, a bane ni bwaka nako aontano, man tabeka rake tangiia nakon te Uea ae Atuaia, bwa e na kamaiuia mai nanon baia aia kairiribai.\n\n9 Ao e a koro bukina bwa ngke a noora aio ana taanga ni buaka Kiteaenaai a takarua n te bwanaa ae korakora, ibukin kimwareireia, bwa a kataua inanoia bwa a bwaka Nibwaite ibukin maakuia ibukin kakamaakuia aia taanga ni buaka.\n\n10 Ma a bon nanokawaki n aei, bwa Nibwaite a bon aki maakuia; ma a bon maaka Atuaia ao a bubuti nakoina ibukin kawakinakia; ngaia are, ngke ana taanga ni buaka Kiteaenaai a biri nakoia a bon tauraoi ni kaaitaraia; eng, ni korakoran te Uea ao a butimwaia.\n\n11 Ao e waaki te buaka n te kaonoua n namwakaina; ao e bon korakora man ni kakamaku te buaka aio, eng, e korakora ma ni kakamaku te tiriaomata n aki akaaka iai, n te aro are bon akea riki te tiriaomata ae ataaki n ai arona i buakoia ana botanaomata Riaai man te tai are e kitana Ierutarem iai.\n\n12 Ao e ngae ngke iai ana taeka ni kakamaku ma ana berita Kiteaenaai are e a tia ni karaoi, nooria, a bon konaki irouia Nibwaite n te aro are a kerikaaki mai mataia.\n\n13 Ao e a koro bukina bwa Kiteaenaai e anga te tua bwa ana taanga ni buaka a na kakioia ni karokoa tian te rereua, bwa a na aki riai ni kamaiuia ake a reke i nanon baia iaon kawaia; ao ngaia are a bon kakioia nakon tian te rereua man tiringia, ni karokoa ae a kakoroa bukin ana tua Kikitonaai.\n\n14 Ao e a koro bukina bwa Kiteaenaai, are e a tia n tei ma ni buaka ma te ninikoria, e bon kakioaki ngke e birinako; ao kioina ngkai e a kua ibukin korakoran ana buaka e a bon reke man tiringaki. Ao ikai are e a toki iai maiuin Kiteaenaai are te kamwarua.\n\n15 Ao e a koro bukina bwa aia taanga ni buaka Nibwaite a bon okira nneia ni kawakinaki. Ao e a koro bukina bwa e a bane te katebwi ma ruaiwa n ririki, ao a bon aki manga oki ni buaka taan kamwarua; ao aki roko naba n te kauabwi n ririki.\n\n16 Ao n te kauabwi ma teuana n ririki ao a bon aki roko ni buaka ma a bon roko man itera nako bwa a na otabwaninia ma n kainiia ana botanaomata Nibwaai; bwa a taku inanoia bwa a na kamaenakoia ana botanaomata Nibwaai man abaia, ao a na kainiia man iteraia nako, ao ngkana a kamaenakoia ma ni bwaai nako ake a na kona n reke irouia ma itinaniku, ao e na reke te anga are a na anga ngaia n aron are a kantaningaia.\n\n17 Ao ngkai a tia ni manga rinea aia tia kairiri temanna, ae arana Temnaria; ngaia are bon Temnaria ae tua bwa e na karaoaki kainakiia aio.\n\n18 Ma nooria, aio bon te bwai ae raoiroi nakoia Nibwaite; bwa e boni kaangaanga bwa taani kamwarua a na kona ni kainiia n te tai ae tau maanna are e na iai korakoraia iaoiia Nibwaite, ibukin mwaitin bwaai ake a kainnanoi are a bon tia ni kaikoi.\n\n19 Ao ibukin aki taun bwaai ake a kainnanoi taan kamwarua; bwa nooria, bon akea aia bwai ma ti irikon te man ibukin maiuia, are bon irikon te man are a karekea n te rereua.\n\n20 Ao e a koro bukina bwa maan ake a kona ni kaei bwa kanaia a moanna ni karako i nanon te rereua n te aro are a kuri ni mate taan kamwarua n te baki.\n\n21 Ao Nibwaite aki toki ni mwamwananga n otinako n te ngaina ao te tairiki, ma ni kawara aia taanga ni buaka, ao ma n tiringia nga ma nga ao tebwina te nga ma tebwina te nga.\n\n22 Ao ikai are e reke nanoia ana botanaomata Temnaria bwa ana bubai man aia babaire, ibukin korakoran te tiritiri are e karaoaki nakoia n te bong ao n te ngaina.\n\n23 Ao e a koro bukina bwa Temnaria e bon anga te tua nakoia ana botanaomata bwa a na riai ni bubai ma ni kainakiia, ao a na mwananga nako mwakoron te aba ake a raroa i meang.\n\n24 Ao ngkai, Kikitonaai e bon atai aia babaire, ao e ataa naba mamaaraia ibukin tangiran te amwarake, ao te tiriaomata n aki akaaka ae korakora are e a tia ni karaoaki nakoia, ngaia are e kanakoia ana taanga ni buaka n te tairiki bwa a na tuka kawaia ni kerikaaki, ao e bon katikuia ana taanga ni buaka ni kawaia ni kerikaaki.\n\n25 Ao a bon karaoa aio n te tairiki, ao mwananga nako moaia ni kararoaia teutana mai irouia kamwarua, n te aro are ngke e a ingabong, ngke a mwananga kamwarua, ao a bon kaitibo ma aia taanga ni buaka Nibwaite mai moaia ao mai bukiia.\n\n26 Ao taan kamwarua ake a mena i maiaki a bon kamaenakoaki naba man aia tabo ni kamanoia. Ao bwaai aikai a bane ni karaoaki man ana kaetieti Kikitonaai.\n\n27 Ao a boni mwaiti ngaa ma ngaa ake a anga ngaiia bwa bure nakoia Nibwaite, ao nikiraia a bon tiringaki.\n\n28 Ao aia mataniwi, are Temnaria, e anaaki ao e tauraki iaon te kai, eng, iaon te kai ni karokoa matena. Ao ngke a tia n tauria ni karokoa matena ao a korea te kai ni kabwakaa nako aontano, ao a tang n te bwanaa ae takarua ni kangai:\n\n29 Ke e kawakinia ana aomata te Uea i nanon te raoiroi ma te nano ae itiaki, bwa e na karekeaki te anga ae ni kabane ake a ukoukora kan tiringakia a na kabwakaki nako aontano ibukin mwaakaia ma aia botaki ni karaba aika buakaka, n aiaron te aomata aei ae e a tia ni kabwakaki nako aontano.\n\n30 Ao a bon kimwareirei man takarua riki n teuana te bwanaa, ni kangai: Ke Atuan Aberaam, ao Atuan Itaaka, ao Atuan Iakobwa, e kawakinia te botanaomata aio i nanon te raoiroi, ngkana a wetea aran Atuaia ibukin katanakia.\n\n31 Ao e a koro bukina bwa a bon waaki n anene, ni katiteuanaki, n anene, ao n neboneboa Atuaia ibukin te bwai ae kakannato are e a tia ni karaoia i bukiia, ni kawakinia bwa a na aki reke i nanon baia aia kairiribai.\n\n32 Eng, a takaruaa: Otanna nakon te Atua ae Moan te Rietata. Ao a bane n takaruaea: E na kakabwaiaaki aran te Uea ae te Atua ae Moan te Mwaaka, te Atua ae Moan te Rietata.\n\n33 Ao e onrake nanoia n te kimwareirei, n te aro are a bwaro ranin mataia aika a mwaiti, ibukin korakoran raoiroin Atuaia ngke e kamaiuia ma i nanoni baia aia kairiribai; ao a ataia bwa aio bon ibukin aia rairannano ao aia nanorinano are a tia ni kamaiuaki iai man te tiringaki ae aki totoki.\n\n", "3-ne 5": "[center][font_size=26]Mwakoro 5[/font_size][/center]\n\n[i]A rairinanoia Nibwaite ao a mwanuokin aia bure nako—Moomon e korea rongorongoia ana botanaomata ma n taekina te taeka ae aki totoki nakoia—Iteraera e na ikotaki mani kamaenakoakina ae maan. Uakaan ma 22–26 N.K.[/i]\n\n1 Ao ngkai nooria, bon akea te aomata ae maiu i buakoia aomata ni kabane ake Nibwaite ae kakewea naba teutana aia taeka burabeti aika a tabu ake a tia n taetae; bwa a bon ataia bwa a riai ni kakoroaki bukiia.\n\n2 Ao a ataia bwa e riai bwa e na tia n roko Kristo, ibukin taian kanikina aika a mwaiti ake a tia n anganaki, n aron aia taeka burabeti; ao ibukin bwaai ake a tia ni kakoroaki bukiia a bon ataia bwa a riai ni kakoroaki bukin bwaai ni kabane n aron are e a tia n taekinaki.\n\n3 Mangaia are a bon mwanuokin aia bure nako, ma aia mwakuri aika bati n ribaki, ma aroia ni kabekaau, ao a toro iroun te Atua ma te botumwaaka n te ngaina ao te bong.\n\n4 Ao e koro bukina bwa ngke e a tia n uotiia nako kamwarua ni kabane bwa bure, n te aro are bon akea temanna ae birinako mai i buakoia ake aki tiringaki, ao a teweia nako aia bure nako nanon te nne ni kaikain, ao a tua bwa e na kabwarabwaraki ana taeka te Atua nakoia; ao te mwaitiia aomata ake a rairinanoia ma ni karaoa te berita ae tabu a bon aki tiringaki ma a bon kainaomataki.\n\n5 Ma ni kabane ake aki karaoa te berita ae tabu, a bon reiti nako naba n iai nanoia ae raba ni kan tiritiri, eng, ni kabane ake a kuneaki n taekin taeka ni kakamaku ni kaaitaraia tariia a boni kabuakakaki ma ni katuaeaki n aron te tua.\n\n6 Mangaia are a katoki mwakuri ni kamwamwane ake a buakaka, a karaba ao a kammaira, ake a bon karika te buakaka ae korakora ao are a karaoaki tiritiri aika a mwaiti ma iai.\n\n7 Mangaia are e a toki te kauabwi ma uoua n ririki, ao te kauabwi ma teniua n ririki naba ao te kauabwi ma aua n ririki naba ao te kauabwi ma nimaua; mangaia are bon uabwi ma nimaua te ririki ae a tia ni bane.\n\n8 Ao a mwaiti bwaai aika a tia n riki, are n aia taratara tabemwaang, a na korakora ma ni kamiimi; ma e ngae n anne, a bon aki kona ni bane ni koreaki i nanon te boki aei; eng, te boki aei e bon aki kona n taua katebubuan mwakoron are e karaoaki i buakoia aomata aika a mwaiti i nanon te maan ae uabwi ma nimaua te ririki.\n\n9 Ma nooria bon iai mwiin rongorongo ake a kaota aia waaki te botanaomata aio; ao ana rongorongo Nibwaai are e anga ae e kimototo riki ma e koaua.\n\n10 Mangaia are I a korea au rongorongo ibukin bwaai aikai n aron ana rongorongo Nibwaai, are e koreaki iaon bwaatua ake aranaki bwa ana bwaatua Nibwaai.\n\n11 Ao nooria, I koroi au rongorongo iaon bwaatua ake I karaoi n oini baiu.\n\n12 Ao nooria, I aranaki bwa Moomon, bwa I aranaki i mwin te aba are Moomon, te aba are e katea iai te ekaretia Aramwa i buakoia aomata, eng, te moan ekaretia are e kateaki i buakoia i mwin riaoan te tua irouia.\n\n13 Nooria, bon Ngai ana reirei Iesu Kristo, are Natin te Atua. I a tia ni weteaki irouna bwa N na taekina ana taeka i buakoia ana botanaomata, bwa e aonga n reke irouia te maiu are aki totoki.\n\n14 Ao e bon riai bwa N na koroi rongorongon bwaai aika a tia ni karaoaki, n aron ana kantaninga te Atua, ao aia tataro naake a tia ni kiitana te maiu aei, aika a tabu, a na riai ni kakoroaki nanoia n aron aia onimaki—\n\n15 Eng, te rongorongo ae uarereke ibukin are e a tia n riki man te tai are e kiitana iai Ierutarem Riaai, nakon te tai ae ngkai.\n\n16 Mangaia are I a korea au rongorongo man rongorongo ake a anga naake imwaiu, ni karokoa moanakin au bong ni maiu.\n\n17 Ao ngkanne I a bon koroi rongorongon bwaai ake I a tia n noori n oin matau.\n\n18 Ao I ataia bwa te rongorongo ae I koreia e bon motiraoi ao e koaua; ma e ngae n anne a mwaiti bwaai ake, n oin ara taetae, ti aki kona ni koroi taekaia.\n\n19 Ao ngkai I a boni katoka au taetae, are bon ibukiu, ma ni waaki n anga au rongorongo iaoni bwaai ake a riki i i mwaain au tai.\n\n20 Bon Moomon ngai, ao bon kanoan Riaai ni koaua ngai. Bon iai bukin ae N na kakabwaia iai Atuau ao au Tia Kamaiu ae Iesu Kristo, bwa e kaotinakoia ara bakatibu man te aba are Ierutarem, (ao bon akea a e ataia ma bon ti ngaia ao naake e kairiia man te aba anne) ao e a tia n anganai ma au botanaomata te atatai ae bati ibukin kamaiuan tamneira.\n\n21 E bon koaua bwa e a tia ni kakabwaiaa te bata are Iakobwa, ao e a tia ni karaoa te nanoanganakoia kanoan Iotebwa.\n\n22 Ao ngkana arona bwa natin Riaai a bon tia ni kaawakin ana tua ao e a bon tia ni kakabwaiaia man anganiia te kaubwai n aron ana taeka.\n\n23 Eng, ao e boni koaua bwa e na manga kairiia nikiraia kanoan Iotebwa nakon ataakin te Uea ae Atuaia.\n\n24 Ao ngkai e bon maiu te Uea, e na bon ikotiia man maninginingin te aonaba ake aua ni kabane nikiran kanoan Iakobwa, ake a kamaenakoaki ni kabuta aon te aonaba.\n\n25 Ao ngkai e a tia ni karaoa te berita ae tabu ma kaain te bata are Iakobwa, ao ai uana naba bwa berita ni kabane aika a tabu ake e a tia ni karaoi ma te bata are Iakobwa a na boni bane ni kakoroaki bukiia n oin ana tai, ibukin kaokakiia kaain te bata are Iakobwa ni kabane nakon ataakin te berita ae tabu are e a tia ni karaoia ma ngaia.\n\n26 Ao ngkanne a na ataa aia Tia Kabomwi, are Iesu Kristo, are Natin te Atua; ao ngkanne a na bane n ikotaki man maninginingin te aonaba ake aua nakon oin abaia, are a tia ni kamaenakoaki mai iai; eng, ngkai e maiu te Uea ao e na bon riki aei. Amen.\n\n", "3-ne 6": "[center][font_size=26]Mwakoro 6[/font_size][/center]\n\n[i]E rikirake aroia Nibwaite—Te kainikatonga, te kaubwai, ao te kakaokoroaki imarenaia aomata e tabe n rikirake—E a bwenauaki te Ekaretia n te maenako irouia aomata—Tatan e kairia aomata bwa a na kaaitara n te aro ae aki raba—A mwaiti burabeti aika a takaruaea te rairannano ao a tiringaki—Taan tiringiia a karaoi babaaire n eekaanako te tautaeka. Uakaan ma 26–30 N.K.[/i]\n\n1 Ao ngkai e a koro bukina bwa ana botanaomata Nibwaai a bon okiri oin abaia n te kauabwi ma onoua n ririki, ni kabane te aomata ma ana utu, ana nanai ao ana ikota ni man, ana aoti ma ana kao, ao bwaai ni kabane ake bon aia bwai.\n\n2 Ao e a koro bukina bwa a tuai ni bane ni kanaki kanaia; ngaia are a uoti kanaia ni kabane ake a tuai ni kang, ae aekan nako te wiita, ao aia koora, ao aia tirewa, ao aia bwai ni kabane aika a kakaawaki, ao a okira oin abaia ma aia bwai nako, i meang ao maiaki, n te aba are nako meang ao n te aba are e nako maiaki.\n\n3 Ao a bon anganiia kamwarua ake a tia ni karaoa te berita ae tabu bwa a na kawakina te rau n te aba, ake a kan tiku n riki bwa Reimwanaite, aaba, n aron mwaitia, bwa aonga ni karekei, man oin korakoraia maiuia; ao ikai are e a kamatoa te rau n te aba ni kabuta.\n\n4 Ao a manga moanna naba n rikirake aroia ao a matoatoa; ao e bane te kauabwi ma onoua ao itiua n ririki, ao bon iai te baireaki raoi ae korakora n te aba; ao a bon karaoa aia tua n aron te aro ni boraoi ao te motiraoi.\n\n5 Ao ngkai ai bon aakea te bwai n te aba are e tutukiia aomata bwa a na rikirake aroia n aki toki, ma ti ngkana a bwaka n riaoan te tua.\n\n6 Ao ngkai bon Kikitonaai, ao te tia moti, Ratonati, ma taani kairiiri ake a tia n rineaki, ake a tia ni kamatoa te rau ae korakora aei iaon te aba.\n\n7 Ao e a koro bukina bwa a bon mwaiti kaawa ake a manga kateaki, ao a mwaiti kaawa aika a karaoaki uruakiia.\n\n8 Ao a mwaiti kawai aika a na bati n totouaki aika a manga karaoaki, ao a mwaiti kawai aika a karaoaki, aika a kaineti man te kaawa ae bubura teuana nakon te kaawa ae bubura teuana, ao man te aba teuana nakon te aba teuana, ao man te tabo teuana nakon te tabo teuana.\n\n9 Ao ngaia are e a toki te kauabwi ma waniua n ririki, ao e reitinako te rau irouia aomata.\n\n10 Ma e a koro bukina bwa n te kauabwi ma ruaiwa n ririki ao bon iai kakauntaeka tabeua i buakoia aomata; ao iai tabemwaang a tabekakirake n te kainikatonga ao te kamoamoa ibukin kaubwaia ae rianako, eng, n te aro are e a korakora bwainikirinaia aomata.\n\n11 Bwa a bon mwaiti taan kabobwai n te aba, ao taan reirei te tua, ao taan mwakuri.\n\n12 Ao aomata a moanna ni kinaaki man aia karinan n aia mwakuri, n aron kaubwaia ao aanga n reireia; eng, iai ake akea te bwai ae a ataia ibukin kainnanoia, ao iai ake a karekea te reirei ae bati ibukin kaubwaia.\n\n13 Tabemwaang a tabekakirake n te kainikatonga, ao tabemwaang e korakora te nanorinanoia irouia; iai tabemwaang a kabooa te taetae n aki akaaka ma te taetae n aki akaaka ao iai ake a butimaei taetae n aki akaaka ma aekan waaki ni bwainikirinaki ao karawawata n aekaia nako, ao a aki manga tanrikaaki n taetae n aki akaaka, ma a bon nanorinano ao a raraoma imatan te Atua.\n\n14 Ao ngaia are e a rikirake te kakaokoroaki ni kabuta te aba, n te aro are te ekaretia e a maenako; eng, n te aro are n te katenibwi n ririki ao te ekaretia e a maenako n te aba ni kabuta ma ti i buakoia Reimwanaite tabemwaang ake a tia n rairaki nakon te onimaki ni koaua; ao a bon aki kan kitanna, bwa a bon nene, ao a teimatoa, ao aki kona ni kamwaingaki, ao a kukurei ma te botumwaaka ni kabane ni kawakina ana tua te Uea.\n\n15 Ngkai a riki ni buakaka aomata ibukin aei—iai mwaakan Tatan ae korakora, ni kakiriweia aomata bwa a na karaoi aekan buakaka nako, ma ni kaonia n te kainikatonga, ni kariria bwa a na ukoukora te mwaaka ao te kan tautaeka, ma te kaubwai, ao bwain te aonaba aika akea maneia.\n\n16 Ao ngaia are Tatan e kairia nako nanoia aomata bwa a na karaoi aekan buakaka nako; mangaia are bon ti tabeua aia ririki ni kukurei i nanon te rau.\n\n17 Ao mangaia are, ni moan waakinan te katenibwi n ririki—ao aomata a bon kairiraki i nanon te tai ae maan n ana kariiri te riaboro nakon taabo nako ake e kan kairiia nako iai, bwa a na karaoa te bwai ae e buakaka are e tangiriia bwa a riai ni karaoi—are ngaia are ni moan aei ae te katenibwi n ririki, a bon mena i nanon te aro ni buakaka ae koro arona.\n\n18 Ngkai a bon aki karaoa te bure i nanon te aki atatai, bwa a bon ataa nanon te Atua ni kaineti mangaia, bwa e a bon tia n reireinaki nakoia; mangaia are a boni kaitaraa te Atua n oin nanoia.\n\n19 Ao ngkai aio bon i nanon ana bong ni maiu Ratonati, are natin Ratonati, bwa Ratonati e bon kaaina ana kaintekateka tamana ao e bon tautaekaniia aomata n te ririki arei.\n\n20 Ao bon iai mwaane ake a karekea te kairiiri mai karawa ao a kamwanangaaki, bwa a na tei i buakoia aomata ni kabuta te aba, ni kabwarabwara ma n ninikoria ni kakoaua ibukin aia bure ma buakakaia te botanaomata, ma ni kakoaua nakoia taekan te kabomwi are e na karaoia te Uea ibukiia ana botanaomata, ke n taeka riki tabeua, mangautin Kristo; ao a bon ninikoria ni kakoaua ibukin matena ao karawawatakina.\n\n21 Ngkai a bon mwaiti aomata ake a korakora uniia ibukiia naake a kakoauai bwaai aikai; ao e a moamoa riki uniia mataniwia taan moti, ao naake bon ibonga aika rietata ao taan reirei te tua; eng, ni kabane taan reirei te tua a bon rang n un irouia naake a kakoaua ibukin bwaai aikai.\n\n22 Ngkai bon akea te tia reirei te tua ke te tia moti ke te ibonga ae rietata ae iai mwaakana ni kabuakaka temanna nakon te tiringaki ma ti ngkana e tiainaaki tiringakina iroun te kowana n te aba.\n\n23 Ngkai a bon mwaiti ake a kakoaua ibukin bwaai aika a kaineti ma Kristo ake a ninikoria ni kaotioti, ao a uotaki nako man tiringaki n te aro ni karaba irouia taan moti, ao te atatai ibukin mateia e bon aki ataaki iroun te kowana n te aba ni karokoa mwiin mateia.\n\n24 Ngkai nooria, aio e bon kaaitara tuan te aba, ae e na kona te aomata n tiringaki ma ti ngkana iai te mwaaka ibukin aei mai iroun te kowana n te aba—\n\n25 Ngaia are e a roko te tangitang nakon te aba are Taraemera, nakon te kowana n te aba, ibukiia taan moti ake a kabuakakaia ana burabeti te Uea bwa a na tiringaki, n te aro ae e aki kaineti ma te tua.\n\n26 Ngkai e a koro bukina bwa a bon anaaki man uotaki nako matan te tia moti, bwa a na motikaki taekaia n te bure are a tia ni karaoia, n aron te tua are a tia n anga aomata.\n\n27 Ngkai e a koro bukina bwa taan moti akekei a bon mwaiti raoraoia ma aia koraki; ao nikiraia aomata, eng, angiia ni kabane taan reirei te tua ao ibonga aika rietata, a bon ikoikotaki man reitaki ma aia koraki taan moti ake a na motikaki taekaia ni kaineti ma te tua\n\n28 Ao a bon karaoa te berita imarenaia, eng, te berita are a anganaki mai irouia aia bakatibu, are bon te berita are a anganaki ao e karaoaki mai iroun te riaboro, bwa a na ikotaki ni kaaitarai raoiroi ni kabane.\n\n29 Mangaia are a bon ikotaki ni kaaitaraia ana botanaomata te Uea, ma ni karaoa te berita bwa a na tiringia, ma ni kamaiuia ake a kuneaki ni bure n tiriaomata mai i nanon bain te motiraoi, are e na bon karaoaki n aron te tua.\n\n30 Ao a bon rawa n ira nanon tuan ma inaomatan abaia; ao a karaoa te berita ae e tabu imarenaia bwa a na kamauna te kowana, ma ni karekea te uea ae e na uea ni kabutaa te aba, ao bwa te aba e na manga aki oki n inaomata ma e na mena i aan aia babaire uea.\n\n", "3-ne 7": "[center][font_size=26]Mwakoro 7[/font_size][/center]\n\n[i]E a tiringaki mataniwia taan moti, ao e a kamaunaki te tautaeka, ao aomata a maenako i nanon baronga aika a kakaokoro—Iakobwa, are te tia kakewea Kristo, e riki bwa uean te botaki ni karaba aika buakaka—E kabwarabwaraa taekan te rairannano ao te onimaki iroun Kristo Nibwaai—Anera a buokiia ni katoa bong, ao e kateirakea tarina man te mate—A mwaiti aika a rairinanoia ma ni bwabetitoaki. Uakaan ma 30–33 N.K.[/i]\n\n1 Ngkai nooria, N na kaotia nakoimi bwa a bon aki kateirakea te uea ae e na kabuta aon te aba; man te ririki naba aei, are te katenibwi n ririki, a bon kamauna te kaintekateka ni motikitaeka, eng, a bon tiringa mataniwiia taan moti n te aba.\n\n2 Ao aomata a maenako imarenaia; ao a maenako imarenaia n taian baronga, ni kabane te aomata n ana utu ao ana koraki ao raoraoia; mangaia are a boni kamaunaa te tautaeka n te aba.\n\n3 Ao baronga ni kabane a rinea te mataniwi ke te tia kairiri i aoia; ao ngaia are a riki bwa baronga ao taan kairiri n taian baronga.\n\n4 Ngkai nooria, bon akea te aomata mai i buakoia ae e aki mwaiti ana utu ao ana koraki ao raoraona; mangaia are a bon rianako korakoran aia baronga.\n\n5 Ngkai a bane ni karaoaki aikai, ao bon akea te buaka moa i buakoia; ao bure aikai a bon roko nakoia aomata ibukina bwa a bon anga ngaia nako nanoni mwaakan Tatan.\n\n6 Ao a uruakaki tuan te tautaeka, ibukin botaki ni karaba aika buakaka irouia raraoia ma aia koraki naake a tia n tiringiia burabeti.\n\n7 Ao a bon karika te itabaraaraa ae korakora n te aba, n te aro are naake a raraoi riki a kuri ni bane ni buakaka; eng, bon ti tabeman aika a raoiroi i buakoia.\n\n8 Mangaia are e bon tuai ni koro onoua te ririki ao angiia aomata a tannako man raoiroia, n ai aron te kamea are e okira mumutana, ke n aron te beeki aine are e oki n rabinobino i nanon te bokaboka.\n\n9 Ngkai te botaki ni karaba ae buakaka aei, are e bon karokoa te bure ae korakora i aoia te botanaomata, e bon karika ikotakiia, ma ni karekea aia mataniwi te mwaane are a aranna bwa Iakobwa;\n\n10 Ao a bon aranna bwa aia uea; mangaia are e a riki bwa te uea i aoia te koraki aika a bubuaka aikai; ao bon ngaia temanna te mataniwi are e anga bwanana ni kaaitaraia burabeti ake a kakoaua ibukin Iesu.\n\n11 Ao e a koro bukina bwa e bon aki mwaiti riki mwaitia nakoia aia baronga aomata, ao a bon katiteuanaki, ma a kaokoroaki irouia aia mataniwi ake a karaoi aia tua, temanna ma temanna ni kaineti ma ana baronga; ma e ngae n anne a kairiribai koraki ake buakaka ma baronga, ma a bon katiteuanaki n aia kairiribai nakoia naake a tia ni karaoa te berita ae tabu bwa a na kamaunaa te tautaeka.\n\n12 Ngaia are, Iakobwa e nooria bwa a mwaiti riki aia kairiribai nakoia, ngkai ngaia uean te koraki arei, mangaia are e tua nakoia ana aomata bwa a na birinako nakon mwakoron te aba are te kabanea mai i meang, ao a na katea aban ueaia ikekei ni karokoa ae a raonaki irouia taan birinako, (bwa e mwaamwanaiia bwa e na iai taan birinako) ao e na bon tau korakoraia n itabaraaraa ma aia baronga aomata; ao a karaoa nanon aei.\n\n13 Ao e bon rangi ni waekoa aron mwanangaia n te aro are aki kona n tutukaki ni karokoa ae aikoa kona ni manga rootaki irouia aomata. Ao ikai are e a toki naba iai te katenibwi n ririki; ao aikai aia waaki ana botanaomata Nibwaai.\n\n14 Ao e a koro bukina bwa n te katenibwi ma teuana n ririki ao a bon maenako i nanon taian baronga, te aomata n ana utu, ma ana koraki ao raoraona: ma e ngae n anne a karaoa te boraraoi bwa a na aki buaka imarenaia; ao a aki katiteuanaki i aan aia tua, ma aron aia tautaeka, bwa a bon kateaki n aron aia iango naake a rineaki bwa aia mataniwi ma aia tia kairiri. Ma a boni katei taian tua aika a matoatoa bwa e aonga n ae akea te baronga teuana ae e na karaoa te bure nakon are teuana, n te aro are iai teutana te rau n te aba; ma e ngae n anne, ao nanoia a bon tannako mai iroun te Uea ae Atuaia, ao a karebanaia burabeti n taian atibu ma n teweia nako ma i buakoia.\n\n15 Ao e a koro bukina bwa Nibwaai—ngke e a tia ni kawaraki irouia anera ao ni bwanaan naba te Uea, ngaia are e a tia n nooria anera, ao ngkai e bon nooria ni matana, ao bon iai te mwaaka are e anganaki bwa e na ataa ana mwakuri Kristo, ao ngkai e bon noora naba ni matana waekoaia n rairaki man raoiroia nakon buakakaia ao aia mwakuri aika bati n ribaki.\n\n16 Mangaia are, e bon karawawataki i nanona ibukin matoatoan nanoia ao matakiin aia iango—ao e nako buakoia n te ririki naba anne, n ninikoria ni kakoaua, ibukin te rairannano ao kamaunaan bure rinanon te onimaki iroun te Uea ae Iesu Kristo.\n\n17 Ao e karaoi mwakuri n ibuobuoki aika bati nakoia, ao aikoa kona ni bane ni koreaki taekaia, ao e aki tau ti mwakorona, mangaia are a bon aki koreaki n te boki aei. Ao Nibwaai e mwakuri ma te mwaaka ao te kariaiakaki ae korakora.\n\n18 Ao e a koro bukina bwa a bon un irouna, ibukina bwa e korakora riki mwaakana nakoia, bwa e bon aki reke ae a na aki kakoauai ana taeka, bwa e bon rang korakora ana onimaki iroun te Uea are Iesu Kristo ao are a bubuokia anera ni katoa bong.\n\n19 Ao n aran Iesu e kakioia nako riaboro ma tamnei aika a bareka; ao e boni kateirakea naba tarina man te mate, i mwin are e a tia ni karebanaaki n te atibu ao e mate irouia te botanaomata.\n\n20 Ao aomata a nooria, ma ni kakoaua, ao a bon un irouna kioina ngke iai irouna te mwaaka; ao e bon karaoi kakai aika a mwaiti riki, imataia aomata, n aran Iesu.\n\n21 Ao e a koro bukina bwa e bon bane te katenibwi ma teuana n ririki, ao bon iai tabeman ake a rairaki nakon te Uea; ao mwaitia ake a tia n rairaki a kaotia nakoia aomata bwa a bon tia ni kawaraki ni mwaakan ao Tamnein te Atua, are iroun Iesu Kristo, are a kakoaua.\n\n22 Ao bon angiia ake a tia ni kakioaki nako riaboro mai irouia, ao a kamarurungaki man aorakiia ao mamaaraia, a bon kaotia nakoia aomata bwa a bon tia n rotaki n Tamnein te Atua, ao a bon marurung; ao a kaoti kanikina naba ma ni karaoi kakai i buakoia aomata.\n\n23 Ao mangaia are e a toki te katenibwi ma uoua n ririki naba. Ao Nibwaai e takarua nakoia aomata ni moanakin te katenibwi ma teniua n ririki; ao e kabwarabwara nakoia te rairannano ao kamaunaan bure.\n\n24 Ngkai I tangiria bwa kam na uringnga naba, bwa bon akea ae kairaki nakon te rairannano ae aki bwabetitoaki n te ran.\n\n25 Mangaia are, a bon katabuaki mwaane iroun Nibwaai, nakon te mwakuri aei, bwa ni kabane ake a na roko nakoia a na bwabetitoaki n te ran, ao e na riki aio bwa te bwai ni kaotioti ao te kakoaua imatan te Atua, ao nakoia aomata, bwa a tia n rairinanoia ma ni karekea kamaunaan aia bure.\n\n26 Ao a bon mwaiti ni moanakin te ririki aei ake a bwabetitoaki nakon te rairannano; ao mangaia are e a bane riki angiin te ririki.\n\n", "3-ne 8": "[center][font_size=26]Mwakoro 8[/font_size][/center]\n\n[i]Angibuaka, rurun aon te aba, taian ai, ukeukenanti, ao urubwai nakon te aba a kaota koauan taurakin Kristo—A mwaiti aomata aika a tiringaki—E rabunaki aon te aba n te roo i nanon teniua te bong—Naake a tiku a bon tangniweneia mateia. Uakaan ma 33–34 N.K.[/i]\n\n1 Ao ngkai e a koro bukina bwa n aron ara rongorongo, ao ti bon ataa ara rongorongo bwa e koaua, bwa nooria, bon te aomata ae kororaoi ae kaawakin rongorongo—bwa e bon koaua ae e karaoi kakai n aran Iesu; ao bon akea te aomata ae kona ni karaoa te kakai n aran Iesu ngkana e aki kaitiakia ma ni mwakorokoron nako ana bure—\n\n2 Ao ngkai e a koro bukina bwa, ngkana bon akea te kaairua ae karaoia te aomata aei n aron tauan ara tai, e a bon bane te katenibwi ma teniua n ririki;\n\n3 Ao aomata a moanna n taratara ma te ingainga nakon te kanikina are e a tia n anga te burabeti are Tamuera, are te Reimwanaite, eng, ibukin te tai are e na roo i nanon te maan ae tenibong aon te aba.\n\n4 Ao a moanna n reke raraoma ma kakauntaeka i buakoia aomata, e ngae ngke a mwaiti kanikina ake a tia n anganaki.\n\n5 Ao e a koro bukina bwa n te katenibwi ma aua n ririki, n te moan namwakaina, n te kaua ni bong n te namwakaina, ao e a teirake te angibuaka ae korakora, ae bon akea kabotauana ae e ataaki ni kabuta te aba.\n\n6 Ao bon iai naba te buaka ae korakora ma ni kakamaku; ao iai rurun te baa ae kakamaku, n te aro are e a bon ioioaki te aonaba n aiaron ae kanga e na bwenaua i nanon uoua.\n\n7 Ao bon iai ititin karawa ae korakora, ae akea kabotauana ni kabuta te aba.\n\n8 Ao te kaawa are Taraemera e a bue.\n\n9 Ao te kaawa are Moronaai e iinako nako kabin marawa, ao a bwabwa kaaina.\n\n10 Ao e uotaki rake te tano iaon te kaawa ae bubura are Moronaaia, ao n te tabo are iai te kaawa iai e a bon riki te maunga ae korakora.\n\n11 Ao bon iai te urubwai ae korakora n te aba nako maiaki.\n\n12 Ma nooria, bon iai riki te urubwai ae korakora ma ni kakamaku n te aba nako meang; bwa nooria, e a bitaki tarakin te aba, ibukin te angibuaka ma taian ukeukenanti, ao rebwen te baa ma ititin karawa, ao korakoran rurun te aonaba ae bwanin;\n\n13 Ao a uruaki kawai ake a bati n totouaki, ao a mwaiti kawai aika a aoraoi ake a uruaki, ao taabo aika aoraoi a riki ni mwanomwano.\n\n14 Ao a mwaiti kaawa ake a iinako, ao a mwaiti ake a tia ni bue, ao a mwaiti kateitei ake a bwaka nako aontano, ao kaaina a bon tiringaki, ao a tiku ni kamaroa taabo aikai.\n\n15 Ao bon iai taian kaawa ake a tiku n aroia; ma te urubwai e bon rianako korakorana, ao a mwaiti kaaina ake a tiringaki.\n\n16 Ao a bon mwaiti ake a uotaki nako n te ukeukenanti; ao a nakea bon akea te aomata ae e ataia, ma a bon ti ataa ae a bekakinako.\n\n17 Ao mangaia are e a bitaki aron taraan aon te aonaba ni kabane, ibukin angibuaka, ao rurun te baa, ao ititin karawa, ao mwaingingin te aba.\n\n18 Ao nooria, a raeuaki taian bwa; ao a uruaki iaon te aba ni kabuta, n te aro are a kuneaki ni maibibi n raeuaki ao n uruaki, ni kabuta aon te aba.\n\n19 Ao e a koro bukina bwa ngke e a toki rebwerebwen te baa, ao ititin karawa, ao te ang buaka, ao angibuaka, ao mwaingingin te aonaba—bwa nooria, a bon waaki i nanon te maan ae teniua te aoa; ao e bon taekinaki irouia tabemwaang bwa e anaanau riki taia; ma e ngae n anne, bwaai aika a korakora ma ni kakamaku aikai a bon riki i nanon te maan ae katauaki bwa teniua te aoa—ao ngkanne nooria, e a roko te roo iaon te aba.\n\n20 Ao e a koro bukina bwa e bon matenten te roo are e kabuta te aba, n te aro are aomata ake aki bwaka a bon namakina bubun te roo.\n\n21 Ao e na bon akea te oota, ibukin te roo, akea taura nenea, akea tooti; ao akea naba te ai ae kona ni kauraaki ma ni kaai aika a mwauteretere, n te aro are e na bon akea naba te oota teutana.\n\n22 Ao bon akea te oota ae e nooraki, ke te ai, ke te ai oota, ke taai, ke namwakaina, ke itoi, bwa e rang korakora maabubun te roo are e mena iaon te aba.\n\n23 Ao e a koro bukina bwa i nanon te maan ae tenibong ao bon akea te oota ae nooraki; ao e korakora te tang ni wenei ao te tatakarua ao te tatangitang i buakoia aomata n aki toki; eng, e bon korakora kakarongoaia aomata, ibukin te roo ao te urubwai are e korakora are e roko i aoia.\n\n24 Ao n teuana te tabo e ongo te aba bwa a tang, ma ni kangai: O ngke arona bwa ti rairinanora i mwaain te bong ae korakora ma ni kakamaku aei, ao tao a na bon kamaiuaki tarira, ao a na bon aki kabuekaki n te kaawa are korakora are Taraemera.\n\n25 Ao n te tabo riki teuana e ongo te aba bwa a tang ma n nanokawaki, ni kangai: O ngke arona bwa ti a kaman rairinanora i mwaain te bong ae korakora ma ni kakamaku aei, man aki tiringia ao ma ni karebanaia burabeti n taian atibu, ma n teweia nako; ao ngkanne tinara ao natira aine aika a tikiraoi, ao natira a na bon kamaiuaki, ma n aki taunaki n te kaawa are korakora are Moronaaia. Ao ngaia are e a korakora ma ni kakamaku tangitangiia aomata.\n\n", "3-ne 9": "[center][font_size=26]Mwakoro 9[/font_size][/center]\n\n[i]Ribuakon te roo, ao bwanaan Kristo e taekina kamaunakiia aomata aika a bati ao kaawa ibukin buakakaia—E bon taekina naba arona n Atua, e katanoata ae e a kakoroaki nanon ana tua Mote, ao e kaoiia aomata bwa a na kawaria ma ni kamaiuaki. Uakaan ma 34 N.K.[/i]\n\n1 Ao e a koro bukina bwa iai te bwanaa ae a ongo i buakoia kaain te aonaba ni kabane iaon te aba, ae takaruaea:\n\n2 Te maraia, te maraia, te maraia nakoia te botanaomata aio; te maraia nakoia kaain te aonaba aio ni kabane ngkana aki rairinanoia; bwa e ngarengare te riaboro, ao a kimwareirei ana anera, ibukin tiringakia natiia mwaane ma aine au botanaomata aika a tamaroa; ao e riki aio ibukin aia bure ma aia mwakuri aika a bati n ribaki mangaia are a bwaka.\n\n3 Nooria, I a tia ni kabueka te kaawa are Taraemera ma kaaina n te ai.\n\n4 Ao nooria, I a tia ni karekea te anga are te kaawa are Moronaai e na iinako i kabin marawa, ao a na bwabwa kaaina.\n\n5 Ao nooria, te kaawa ae korakora are Moronaaia I a tia n rabunna n te tano, ma kaaina, ni karaba aia bure ma aia mwakuri aika bati n ribaki mai i matau, bwa e aonga n ae raraaia burabeti ma aomata aika itiaki a na aki manga roroko irou ni kaitaraia.\n\n6 Ao nooria, I a tia ni karekea te anga are e na iinako iai te kaawa are Kirekara, ao kaaina a taunaki i kabin te tano.\n\n7 Eng, te kaawa are bubura are Oniia ao kaaina, ao te kaawa are Mokam ao kaaina, ao te kaawa are Ierutarem ao kaaina; ao I karekea te anga are a na oneaki mwiia n te ran, bwa e na karaba buakakaia ma aia mwakuri aika bati n ribaki mai i matau, bwa e aonga n ae raraaia burabeti ma aomata aika itiaki a na aki manga roroko irou ni kaitaraia.\n\n8 Ao nooria, te kaawa are Kateantei, ao te kaawa are Kateomna, ao te kaawa are Iakobwa, ao te kaawa are Kimkimono, ni kabane aikai I karekea angan ae a na iinako, ao I karaoi tabuki ma mwarua bwa onean mwiia; ao kaaia I a tia n tauniia i kabin te tano, bwa e aonga n raba buakakaia ma aia mwakuri aika bati n ribaki mai i matau, bwa e aonga n ae raraaia burabeti ma aomata aika itiaki a na aki manga roroko irou ni kaitaraia.\n\n9 Ao nooria, te kaawa are Iakobuka, are e kaainaki irouia ana botanaomata te uea are Iakobwa, I a tia n tua bwa e na kabuekaki n te ai ibukin aia bure ma buakakaia, are e a bon riaoni buakakan te aonaba ni kabane, ibukin aia tiritiri ni karaba ao aia mwakuri ni kamwamwane aika a raba; bwa bon ngaia aika a urua rauiia au botanaomata ao te tautaeka n te aba; mangaia are I karekea te anga ae a na kabuekaki iai, bwa N na kamaunaia mai matau, bwa e aonga n ae raraaia burabeti ma aomata aika itiaki a na aki manga roroko irou ni kaitaraia.\n\n10 Ao nooria, te kaawa are Reimwan, ao te kaawa are Ioti, ao te kaawa are Kata, ao te kaawa are Kitekuman, I a tia ni karekea te anga bwa a na kabuekaki n te ai, ma kaaia, ibukin buakakaia ngke a teweia nako burabeti, ma ni karebanaia n te atibu ake I a tia ni kanakomaia bwa a na tataekina nakoia buakakaia ma aia mwakuri aika bati n ribaki.\n\n11 Ao ibukina bwa a bon teweia nako, ao bon akea ae raoiroi i buakoia, I karaoa te ai bwa a na kamaunaki, n te aro are e na raba buakakaia ma aia mwakuri aika bati n ribaki mai i matau, bwa e aonga n ae raraaia burabeti ma aomata aika itiaki ake I a tia ni kanakomaia nako buakoia a na aki tang mai aontano ni kabuakakaia.\n\n12 Ao a mwaiti urubwai ake I karekea angaia bwa a na roko nakon aon te aba aio, ao i aoia te botanaomata aio ibukin buakakaia ma aia mwakuri aika bati n ribaki.\n\n13 O ngkami aika kam kamaiuaki ibukina bwa kam raoiroi riki nakoia, kam aki okirai ngkai, ma n rairinanomi man ami bure, ma n rairaki, bwa I aonga ni kamarurungngkami.\n\n14 Eng, e koaua ae N na taekinna nakoimi, ngkana kam kawarai ao e na reke iroumi te maiu ae akea tokina. Nooria, e aroraki baiu ae nanoanga nakoimi, ao ane e roko nakoiu ao N na butimwaia; ao a na kakabwaiaki akana a na roko nakoiu.\n\n15 Nooria, bon Ngai Iesu Kristo Natin te Atua. I karika karawa ma aonaba, ao bwaai ni kabane ake a mena iai. Bon raou te Tama mai i moana. I mena iroun te Tama, ao te Tama e mena irou; ao e mimitong aran te Tama irou.\n\n16 I roko nakoia ake au bwai, ao ake au bwai aki butimwaeai. Ao koroboki aika tabu ake a kaineti ma rokou a kakoroaki nanoia.\n\n17 Ao te mwaiti ake a butimwaeai, I a bon tia ni karaoia bwa a na riki bwa natin te Atua mwaane; ao e na riki aio naba nakoia ake a na kakoaua arau, bwa nooria, e na reke te kaboaki mai irou, ao e na kakoroaki nanon ana tua Mote irou.\n\n18 Ngai te oota ao maiun te aonaba. Ngai te Arebwa ao te Omeka, te moan ao te kabane.\n\n19 Ao kam na aki manga oki n uota kawawaean te raraa nakoiu; eng, ami karea ao ami bwaintangira aika a kabuokaki a riai n toki, bwa N na bon aki butimwaea ami anga karea ao ami bwaintangira aika a kabuokaki.\n\n20 Ao kam na anganai bwa ami karea te nano ae uruaki ao te tamnei ae raraoma. Ao ane e kawarai ma te nano ae uruaki ao te tamnei ae raraoma, ao N na bwabetitoia n te ai ao te Tamnei ae Raoiroi, n ai aroia Reimwanaite, ibukin aia onimaki irou n te tai are a rairaki iai, ao a bwabetitoaki n te ai ao te Tamnei ae Raoiroi, ao a bon aki ataia.\n\n21 Nooria, I roko nakon te aonaba n uota te kabomwi nako te aonaba, bwa N na kamaiua te aonaba man te bure.\n\n22 Mangaia are, ane e rairananona ao ma ni kawarai n aron te teei ae uarereke, ao N na butimwaia bwa ana bwai Uean te Atua. Nooria, bwa I bukiia naakai ao I a tia ni kawenea maiu, ao ma ni manga anaia riki, mangaia are rairinanomi, ao roko nakoiu man tokin aonaba, ao kam na kamaiuaki.\n\n", "3-ne 10": "[center][font_size=26]Mwakoro 10[/font_size][/center]\n\n[i]E bung te aariki n te aba i nanon aua aika a bati—E berita bwanaan Kristo bwa e na ikotiia Ana botanaomata n aron te moaaine are e ikoikotiia ana kiokio—A kawakinaki aomata ake a raoiroi riki. Uakaan ma 34–35 N.K.[/i]\n\n1 Ao ngkai nooria, e a koro bukina bwa aomata ni kabane n te aba a bon ongo taeka aikai ao a bon kakoaua i bukiia. Ao i mwin taeka aikai ao e a bung te aariki n te aba i nanon te maan ae aoa aika a bati;\n\n2 Bwa e rangi ni korakora miimiia aomata n te aro are a katoka aia tangniwenei ma aia tatakarua ibukin buan aia koraki ake a tia n tiringaki; mangaia are e a bung te aariki ni kabuta te aba i nanon te maan ae aoa aika a bati.\n\n3 Ao e koro bukina bwa e a manga roko riki te bwanaa nakoia te botanaomata, ao a bane n ongo aomata, ao a kakoaua ibukina, ni kangai:\n\n4 O ngkami aomatan kaawa aika a tia ni bwaka, ake ana kariki Iakobwa, eng, ake kaain te bata are Iteraera, ai iraua au tai n ikoikotingkami n aron te moaaine ngkana e ikoikotiia natina i an baina, ao I a tia n tabeakiningkami.\n\n5 Ao riki, ai iraua au tai n ikoikotingkami n aron te moaaine ae ikoikotiia natina i aani baina, eng, O ngkami aomata aika kaain te bata are Iteraera, ake a tia ni mate; eng, O ngkami aomata aika kaain te bata are Iteraera, ngkami aika a maeka i Ierutarem, n aroia naba ake a tia ni mate; eng, ai iraua au tai n ikoikotingkami n aron te moaaine ngkana e ikoikotiia natina, ao kam rawa.\n\n6 O ngkami kaain te bata are Iteraera are I a tia ni kamaiungkami, ai iraua au tai n ikoikotingkami n aron te moaaine ngkana e ikoikotiia natina i aan baina, ngkana kam rairinanomi man okirai ma nanomi ni koaua.\n\n7 Ma ngkana kam aki, O te bata are Iteraera, ao nnemi ni maeka a na riki bwa taabo ni kamaroa ni karokoa te tai are a na kakoroaki iai bukin berita aika tabu nakoia ami bakatibu.\n\n8 Ao ngkai e a koro bukina bwa ngke a tia aomata n ongo taeka aikai, nooria, a waaki n tang ma n tatakarua riki ibukin buaia aia koraki ma raoraoia.\n\n9 Ao e koro bukina bwa e a koro tenibong. Ao n te ingabong ao e bua te roo maiaon te aba, ao e toki rurubenebenen te aba, ao a toki raeuakin taian bwa, ao e toki te kaberoro ae kakamaku, ao taian karongoa aika a bati a bon toki naba.\n\n10 Ao e a manga ikotaki te aba, ao e aki kakamwakuri; ao te tang ni wenei, ao te tang, ao tangiia n tatakarua aomata ake a kawakinaki maiuia e toki ao nanokawakia e bitaki nakon te kimwareirei, ao aia bwaebwaeti nakon neboneboan ma te kakaitau nakon aia Uea ae Iesu Kristo ae aia Tia Kabomwi.\n\n11 Ao ikai are e a kakoroaki iai bukin koroboki aika tabu ake a taekinaki irouia burabeti.\n\n12 Ao naake a kamaiuaki bon naake a raoiroi riki, ao bon ngaia ake a butimwaia burabeti ma n aki karebanaia n te atibu; ao bon ngaia ake a bon aki kawawaai raraaia aomata aika itiaki, ake a kamaiuaki—\n\n13 Ao a bon kamaiuaki ma n aki kainakoaki ma n taunaki n te tano; ao a aki kabwabwaaki i kabin taari; ao a aki kabuekaki n te ai, ao aki kabwakaki naba ma n taobekaki bwa a na mate; ao a bon aki uotaki nako n te ukeukenanti; ao a bon aki taonaki nako naba ni buanen te bubu ma te roo.\n\n14 Ao ngkai, ane e wareware, ao ke e oota; ane iai koroboki aika tabu irouna, ao ke e ukeuke, ao taraia ma nooria bwa taian mate ao urubwai n te ai, ao te bubu, ao angibuaka, ma ukeukenanti, ao ukin te tano are a ribunako iai, ao bwaai aikai ni kabane tiaki bwa a kakoroaki iai bukin aia taeka ni burabeti burabeti aika a tabu aika a mwaiti.\n\n15 Nooria, I taku nakoimi, Eng, a mwaiti aika a tia ni kakoaua ibukin bwaai aikai n rokon Kristo, ao a tiringaki ibukina bwa a kakoaua ibukin bwaai aikai.\n\n16 Eng, te burabeti are Tinoti e bon kakoaua naba ibukin bwaai aikai, ao Tinoki naba e taetae ni kaineti ma bwaai aikai, ibukina bwa a bon kakoaua ni kaineti ma taekara, ake nikiraia kanoaia.\n\n17 Nooria, tamara are Iakobwa e bon taetae naba ni kakoaua i bukiia nikiraia kanoan Iotebwa. Ao nooria, tiaki bwa ngaira nikiran kanoan Iotebwa? Ao bwaai aika a kakoaua i bukira aikai, tiaki bwa a koreaki iaon bwaatua aika buraati ake e uoti ara bakatibu are Riaai mai i Ierutarem?\n\n18 Ao e a koro bukina bwa ni banen te katenibwi ma aua n ririki, nooria, N na kaotia nakoimi bwa ana botanaomata Nibwaai ake a kamaiuaki, ao naake a aranaki naba bwa Reimwanaite, ake a bon tia ni kamaiuaki, a bon nanonaki ma ni kaotaki bwaai aika a mwaiti nakoia, ao a bwaro kakabwaia aika a mwaiti iaon atuuia, n te aro are i mwin rieraken Kristo nako karawa ao e bon kaoti nakoia—\n\n19 E kaota rabwatana nakoia, ma n ibuobuoki nakoia; ao rongorongon ana mwakuri e na bon kaotaki i mwina. Ngaia are n te tai aei ao I a katoka au taetae ni kawai.\n\n", "3-ne 11": "Iesu Kristo e kaoti nakoia ana botanaomata Nibwaai, ngke a ikotaki aomata aika a uanao n te Aba ni Mari, ao e karaoa te mwakuri n ibuobuoki nakoia; ao n te aro aei ao e bon kaoti nakoia.\n\nKanoana mwakoro 11 ni karokoa 26.\n\n[center][font_size=26]Mwakoro 11[/font_size][/center]\n\n[i]E kakoaua te Tama ibukin Natina ae Moan te Tangiraki—E kaoti Kristo ma n taekina Ana Mwakuri ni Kamaiu—Aomata a riingi mwiin ikoakina ni baina ma waena ao rarikina—A takaruaea Otanna—E katea ma ni kabwarabwara aron te bwabetito—Tamnein te kauntaeka e roko mai iroun te riaboro—E reirei Kristo bwa aomata a na kakoaua ma ni bwabetitoaki ao ma ni karekea te Tamnei ae Raoiroi. Uakaan ma 34 N.K.[/i]\n\n1 Ao ngkai e a koro bukina bwa e a ikotaki te uanao n aomata ae korakora, ake ana botanaomata Nibwaai, n taabo ake a uakaan ma te tembora n te Aba ni Mari; ao a bon miimi ma ni kubanako i marenaia, ao a kaoti i marenaia te bitaki ae korakora ma ni kamiimi are e a tia n riki.\n\n2 Ao a bon maroroakina naba taekan Iesu Kristo aio, are a tia n anganaki kanikinaean matena.\n\n3 Ao e koro bukina bwa ngke a tabe ni marooro imarenaia, ao a ongo te bwanaa ae kanga e roko mai karawa; ao a taratara nako, bwa aki oota n te bwanaa are a ongo; ao bon tiaki te bwanaa ae matoatoa, ma e ngae n anne, ao e ngae ngke bon te bwanaa ae uarereke e bon ninianako nanoia ake a bon ongo, n te aro are bon akea mwakoron rabwataia ae e aki ruru; eng, e bon niniia nako kabin nanoia, ma ni kabuea nanoia.\n\n4 Ao e koro bukina bwa a manga ongo riki te bwanaa, ao a bon aki oota iai.\n\n5 Ao a manga ongo riki te bwanaa te katentai, ao a kauki taningaia bwa a na ongo; ao mataia e taraa te tabo are e roko mai iai te karongoa; ao a taraa karawa n aki kakamwakuri, ma te tabo are e roko mai iai te karongoa.\n\n6 Ao nooria, a bon oota n te bwanaa te katentai are a ongo iai; ao e taku nakoia:\n\n7 Nooria Natiu ae Moan te Tangiraki, are I kakatonga irouna, are e a tia ni mimitong arau irouna—kam na ongo irouna.\n\n8 Ao e koro bukina bwa, ngke a oota ao a taratara nako riki nako karawa; ao nooria, a noora te Aomata bwa e ruo mai karawa; ao e kunnikaina n te kunnikai ae mainaina; ao e ruo ma n tei i buakoia; ao mataia aomata ake a uanao akekei a bon bane n taraia, ao a bane ni kainabwaabu, i marenaia, ao a bon aki ataa nanona, bwa a taku bwa te anera are e kaoti nakoia.\n\n9 Ao e a koro bukina bwa e arora baina man taetae nakoia aomata, ni kangai:\n\n10 Nooria, bon Iesu Kristo Ngai, are a kakoaua ibukina burabeti bwa e na roko nakon te aonaba.\n\n11 Ao nooria, Ngai te oota ao maiun te aonaba; ao I a tia ni mooi n te mwangko ae mao are e a tia n anganai te Tama, ao e a tia ni mimitong te Tama irou ngke I katokaa i aou buren aonaba, are I a tia ni kainnano iai ibukin nanon Tamau ni bwaai ni kabane mai i moana.\n\n12 Ao e a koro bukina bwa ngke e a tia Iesu n taekin taeka aikai ao a bane aomata ake a uanao akekei ni bwaka nako aontano; bwa a uringnga bwa e a bon tia n taetae ni burabetiaki i buakoia bwa e na kaoti Kristo i buakoia i mwin riarakena nako karawa.\n\n13 Ao e a koro bukina bwa e taetae te Uea nakoia ni kangai:\n\n14 Teirake ao nakomai nakoiu, bwa kam na karin baimi i rarikiu, ao bwa kam aonga naba n namakina mwin te nera i baiu ao i waeu, bwa kam aonga n ataia bwa bon ngai Atuan Iteraera, ao Atuan aonaba ae bwanin, ao I a tia n tiringaki ibukin buren aonaba.\n\n15 Ao e a koro bukina bwa a mwananga aomata ake a uanao, ma ni karin baia i rarikina, ao a namakina mwiin te neera i baina ao i waena; ao a bon karaoa aio, ni mwananga temanna i mwin temanna ni karokoa ae a bane n tia n nako, ma n nooria n oin mataia ma n namakinna ni baia ma n ataia raoi n te kakoaua ao ma ni kakoaua raoi, bwa bon ngaia, are e a tia ni koreaki taekana irouia burabeti, bwa e na roko.\n\n16 Ao ngke a bane n tia n nako ma ni kakoaua bon i bukiia, ao a takaarua ni katiteuanaki, ni kangai:\n\n17 Otanna! E na kakabwaiaki aran te Atua ae Moan te Rietata! Ao a bane ni bwaka inano i waen Iesu, ma n taromauria.\n\n18 Ao e koro bukina bwa e taetae nakon Nibwaai (bwa e mena Nibwaai i buakoia aomata ake a uanao) ao e tua bwa e na keerake.\n\n19 Ao e teirake Nibwaai ao e mwananga, ma ni bobaraaki i matan te Uea man kaboria ma waena.\n\n20 Ao te Uea e tua bwa e na teirake. Ao e teirake ma n tei imatana.\n\n21 Ao e taku te Uea nakoina: N na anganiko te mwaaka bwa ko na bwabetitoia te botanaomata aio ngkana I a rierake nako karawa.\n\n22 Ao e weteia riki tabemwaang te Uea, ma ni kangai nakoia naba; ao e anganiia te mwaaka ni karaoa te bwabetito. Ao e taku nakoia: Kam na bwabetito n te aro aei; ao a na akea te ikakaiwi imarenami.\n\n23 E koaua ae I a tuangkami, bwa ane e rairananona man ana bure rinanon ami taeka, ma n tangiria ni bwabetitoaki n arau, ae e na bwabetitoaki n te aro aei—Nooria, kam na ruo ma n tei i nanon te ran, ao kam na bwabetitoia n arau.\n\n24 Ao ngkai nooria, aikai taeka ake kam na taekin, weteia n araia, ao kangai:\n\n25 N reken te kariaiakaki are I anganaki mai iroun Iesu Kristo, I bwabetitoiko n aran te Tama ao te Nati, ao te Tamnei ae Raoiroi. Amen.\n\n26 Ao i mwina kam na kateboia i aan te ran, ao manga kawaerakeia man te ran.\n\n27 Ao kam na bwabetito n te aro aei n arau; bwa nooria, e koaua ae I tuangkami, bwa te Tama, ao te Nati ao te Tamnei ae Raoiroi bon ti teuana; ao I mena iroun te Tama, ao te Tama irou, ao bon ti teuana ngai ma te Tama.\n\n28 Ao kam na bwabetito n aron are I a tia n tuangkami. Ao e na akea te ikakaiwi imarenami, n aron are e a tia n iai; ao a na akea naba te ikakaiwi i buakomi ni kaineti ma aron nako au reirei, n aron are e a tia n rereke.\n\n29 Bwa e koaua, e koaua ae I tuangkami, bwa ane iai irouna tamnein te kakauntaeka ao bon tiaki mai irou, ma bon mai iroun te riaboro, are taman te kakauntaeka, ao e kakiriweei nanoia aomata bwa a na itabaraaraa ma te un, i marenaia.\n\n30 Nooria, bon tiaki au reirei, bwa N na kakireweei nanoia aomata bwa a na un, i marenaia; ma bon aio au reirei bwa a na riai ni kaakeaki bwaai aikai.\n\n31 Nooria, e koaua, e koaua, ae I tuangkami, N na taekina nakoimi au reirei.\n\n32 Ao aio au reirei, ao bon ana reirei te Tama ae e anganai; ao N na taekina koauan te Tama, ao te Tama e taekina koauau, ao te Tamnei ae Raoiroi e taekina koauan te Tama ao Ngai; ao I taekina koauana bwa te Tama e tuangiia aomata n taabo nako, bwa a na rairinanoia ma ni kakoauaai.\n\n33 Ao ane e kakoauaai, ma ni bwabetitoaki, ao e na boni kamaiuaki; ao naakai ake a na bon bwaina uean te Atua.\n\n34 Ao ane e aki kakoauaai, ma n aki bwabetitoaki, ao e na bon kabuakakaaki.\n\n35 E koaua, e koaua, ae I tuangkami, bwa bon aio au reirei, ao I kakoaua mai iroun te Tama; ao ane e kakoauaai ao e kakoaua naba te Tama; ao e na taekina koauau te Tama nakoina, bwa e na kawaria ma te ai ao te Tamnei ae Raoiroi.\n\n36 Mangaia are e kakoaua ibukiu te Tama, ao te Tamnei ae Raoiroi e na kakoaua nakoina ibukin te Tama ao ngai; bwa te Tama, ao Ngai, ao te Tamnei ae Raoiroi bon ti teuana.\n\n37 Ao riki I taku nakoimi, kam riai n rairananomi, ma n riki bwa kanga te teei ae uarereke, ma ni bwabetitoaki n arau, bwa kam a rawa n aki karekei bwaai aikai.\n\n38 Ao riki I taku nakoimi, kam riai n rairinanomi, ma ni bwabetitoaki n arau, ma n riki bwa aiaron te teei ae uarereke, bwa kam rawa n aki karekea uean te Atua.\n\n39 E koaua, e koaua, ae I taekinna nakoimi, bwa aio au reirei, bwa ane e kateitei iaon aio ao e boni kateitei iaon au bwa, ao e na bon aki tokanikai mataroan moone ni kaaitaraa.\n\n40 Ao ane e tataekina ana taeka te Uea ni karaka ke ni kaakea, ma ni kamatoa bwa au reirei, ao e bon roko mai iroun te buakaka, ao e aki kateaki iaon au bwa; ma e kateitei iaon te tano, ao mataroan moone a na tei n uki ni butimwaia ngkana e roko te ieka ao te ang e na korakora i aoia.\n\n41 Mangaia are, nakoia te botanaomata aio, ma n taekin taeka ake I a tia n taekin, nakon tokin aonaba.\n\n", "3-ne 12": "[center][font_size=26]Mwakoro 12[/font_size][/center]\n\n[i]Iesu e weteia reirei ake tengaun ma uoman man anganiia tabeia—E taekina te reirei nakoia Nibwaite ae aekan Te kabwarabwara iaon te maunga—E taekini taeka ni kakabwaia—Ana reirei a raka riki ao a taona nako ana tua Mote—A tuangaki aomata bwa a na kororaoi n ai arona ma te Tama ngkai a kororaoi—Kabootaua ma Mataio 5. Uakaan ma 34 N.K.[/i]\n\n1 Ao e a koro bukina bwa ngke e a tia Iesu n taekin taeka aikai nakon Nibwaai, ao nakoia ake a tia ni weteaki, (ngkanne mwaitia ake a tia ni weteaki, ma ni karekea te mwaaka ke te kariaiakaki ni bwabetito, bon tengaun ma uoman) ao nooria, e arora baina nakoia aomata ake a uanao, ma n takarua nakoia, ni kangai: Kam na kakabwaiaki ngkana kam ongo n aia taeka naaka tengaun ma uoman ake I a tia n rineia mai i buakomi bwa a na buokingkami, ao a na toro iroumi; ao I a tia n anganiia te mwaaka bwa a na bwabetitoingkami n te ran; ao i mwin are a tia ni bwabetitoingkami n te ran, nooria, N na bwabetitoingkami n te ai ao n te Tamnei ae Raoiroi; ngaia are kam na kakabwaiaki ngkana kam kakoauai ma ni bwabetitoaki, i mwin are kam a tia n noorai ma n ataia bwa bon iai Ngai.\n\n2 Ao, a na kakabwaiaki riki naake a na kakoauai ami taeka ibukina bwa kam na kakoaua bwa kam a tia n noorai, ao kam ataia bwa iai Ngai. Eng, a na kakabwaiaki naake a na kakoauai ami taeka, ma ni kananorinanoia nakon kabin te nanorinano ma ni bwabetitoaki, bwa a na kawaraki n te ai ao te Tamnei ae Raoiroi, ao a na karekea kamaunaan aia bure.\n\n3 Eng, a na kakabwaiaki ake a baki tamneia ake a roko nakoiu, bwa aia bwai uean karawa.\n\n4 Ao riki, a na kakabwaiaki ni kabane akana a nanokawaki, bwa a na kabebeteaki nanoia.\n\n5 Ao a na kakabwaiaki aika a nanorinano, bwa aia bwai te aba.\n\n6 Ao a na kakabwaiaki akana a baki ma n taka ibukin te raoiroi, bwa a na kaonaki n te Tamnei ae Raoiroi.\n\n7 Ao a na kakabwaiaki akana a nanoanga bwa a na karekea te nanoangaaki.\n\n8 Ao a na kakabwaiaki akana a itiaki nanoia, bwa a na noora te Atua.\n\n9 Ao a na kakabwaiaki taan raoi, bwa a na aranaki bwa natin te Atua.\n\n10 Ao a na kakabwaiaki ni kabane akana a bwainikirinaki ibukin arau, bwa aia bwai uean karawa.\n\n11 Ao kam na kakabwaiaki ngkana a ribaingkami aomata ma ni bwainikirini ngkami, man taekin aekakin taeka aika a buakaka ibukimi ni kabuakakai ngkami, ibukiu;\n\n12 Bwa e na reke iroumi te kimwareirei ae korakora ao e na rianako kukureimi, bwa e na korakora kanuangami i karawa; bwa ngaia a bwainikirinia burabeti ake imwaaimi.\n\n13 E koaua, e koaua, ae I tuangkami, I rineingkami bwa kam na riki bwa taoron te aba; ma ngkana e mauna tarin te taoro ao teraa ae e na tarinaki iai te aba? E na bon akea manenan te taoro, ma e na teweaki nako man toubekaki i aan waeia aomata.\n\n14 E koaua, e koaua ae tuangkami, I rineingkami bwa ootaia te botanaomata aio. Te kaawa ae bubura ae kateaki iaon te tabuki e bon aki kona n raba.\n\n15 Nooria, a aki kaura te taura te bae aomata ma ni kakia i aan te bwaketi? Tiaki, ma a katoka i aon nnena, ao e anga ootana nakoia ake a mena n te bata;\n\n16 Ngaia are kaotai ami taura i mataia te botanaomata aio, bwa a na noori ami mwakuri aika a raraoi ma ni karaoiroa Tamami are i karawa iai.\n\n17 Tai taku bwa I roko bwa N na kaakea te tua ke burabeti. I aki roko bwa N na kaakeaia ma I roko bwa N na kakoroi bukiia;\n\n18 Bwa nooria I taku nakoimi, bon ake te tamruru ke te taurouro teuana man te tua ae e na bua, ma a tia ni bane ni kakoroaki bukiia irou.\n\n19 Ao nooria, I a tia n anganingkami te tua ao ana tua Tamau, bwa kam na kakoauai, ao bwa kam na rairinanomi man ami bure, ao kam na kawarai ma te nano ae uruaki ao te tamnei are raraoma. Nooria, bon iai te tua imatam, ao e kakoroaki nanon te tua.\n\n20 Mangaia are nakoiu ao kam na kamaiuaki; bwa e koaua ae I tuangkami, bwa ngkana kam aki kaawakin au tua, ake I a tia n anganingkami n te tai aei, kam bon aki kona n rin n uean karawa.\n\n21 Kam a tia n ongo bwa e taekinaki irouia n taai ake ngkoa, ao e bon koreaki naba i imwaaimi, bwa kam na aki tiriaomata, ao ane e tiriaomata e na bon mena n te kaangaanga bwa e na motika taekana te Atua;\n\n22 Ma I taku nakoimi, bwa ane e un iroun tarina e na mena naba i nanon te kaangaanga bwa e na motika taekana. Ao ane e kangai nakon tarina, Raka, e na mena n te kaangaanga bwa e na bowiaki; ao ane e kangai, Ko baba, e na mena n te kaangaanga bwa e na kabuekaki n ain moone.\n\n23 Mangaia are, ngkana kam roko nakoiu, ke kam tangiria n roko nakoiu, ao kam uringnga bwa iai unin tarim iroum—\n\n24 Nako moa nakon tarim, ao raoiakinna, ao ngkanne kawarai ma nanom ae bwanin, ao N na butimwaeko.\n\n25 Kariaia are iroun am kairiribai n te tai ae waekoa ngkana ko mena ni kawaina, bwa mwiina ao ko reke irouna n te taina, ao ko teweaki nako i nanon te nne ni kaikain.\n\n26 E koaua, e koaua, ae I tuangkami, bon akea te anga ae ko kona n otinako ma iai ni karokoa ae ko tia ni kabwaka te kabanea n tienin. Ao i nanon ami tai i nanon te nne ni kaikain kam kona ni kabwaka teuana naba te tienin? E koaua, e koaua ae I tuangkami, Kam aki.\n\n27 Nooria, e koreaki irouia ake ngkoa, bwa kam na aki wenenibure;\n\n28 Ma I taku nakoimi, bwa ane e taraa te aine ma ni kaibwabwaru ibukina, e a tia ni wenenibure mangaia i nanona.\n\n29 Nooria, I anganingkami te tua, bwa kam na bon aki kariaia bwaai aikai bwa a na rin i nanomi;\n\n30 Bwa e raoiroi riki bwa kam na kaakeai bwaai aikai mai iroumi, ao kam na tabeki rake ami kaibangaki, nakon ae kam na teweaki nako moone.\n\n31 E a tia ni koreaki, bwa ane e katuka buuna te aine, ao e na iai ana beeba ni buraure.\n\n32 E koaua, e koaua ae I tuangkami, bwa ane e katuka buuna, ngkana e aki wenenibure ao e bon karekea te anga bwa e na wenenibure; ao ane e mare ma ngaia ae a tia ni buraure e bon karaoa te wenenibure.\n\n33 Ao e a manga koreaki riki, bwa kam na aki berita i bon iroumi, ma kam na karaoa nakon te Uea ami berita;\n\n34 Ma e koaua, e koaua, ae I tuangkami, kam na tai karaoa te berita; tai tuea i karawa, bwa ana kaintokanuea te Atua;\n\n35 Ao tai tuea naba n te aonaba, bwa nnen waena;\n\n36 Ao kam na tai tuea naba n atuumi, bwa kam aki kona ni karoroa ke ni kamainaina iran atuumi.\n\n37 Ao kam na ti taetae ni kangai Eng, eng, Tiaki, tiaki; bwa taeka ake a raka riki nakon aikai bon mai iroun ae buakaka.\n\n38 Ao nooria, e bon koreaki, te mata ibukin te mata, ao te wii ibukin te wii;\n\n39 Ma I taku nakoimi, bwa kam na aki kabooa te buakaka, ma ane e orea tabam ane te atai, ao anganna are teuana naba;\n\n40 Ao ngkana iai te aomata ae e na kateiko n te kabowi n tua ibukin am kabaraaki, ao anganna naba niniram;\n\n41 Ao ane e kairoroiko bwa ko na iria teuana te maire, iria uoua te maire.\n\n42 Aanga nakon ane e bubutiko, ao tai tannako mai iroun are e na tangoa am bwai.\n\n43 Ao nooria e bon koreaki naba, bwa kam na tangira raomi ao kam na riba ami kairiribai\n\n44 Ma nooria I taku nakoimi, tangiriia ami kairiribai, ao kakabwaiaia ake a taetaebuakaingkami, ao karaoa ae raoiroi nakoia ake a kairiribai nakoimi, ao tataro ibukiia ake a kabonganaingkami n te aro ae aki riai ao a bwainikiriningkami;\n\n45 Bwa kam aonga n riki bwa natin Tamami are i karawa; bwa e karaoa taai bwa e na oota i aoia aika a raoiroi ao ake a buakaka.\n\n46 Mangaia are bwaai ni kabane ake ngkoa, ake a mena i aan te tua, a na koro bukiia irou.\n\n47 A bane tain bwaai ake ngkoa, ao a boou bwaai ni kabane.\n\n48 Mangaia are I tangiria bwa kam na kororaoi n arou, ke Tamami are i karawa ngkai e kororaoi.\n\n", "3-ne 13": "[center][font_size=26]Mwakoro 13[/font_size][/center]\n\n[i]Iesu e reireinia Nibwaite Ana Tataro te Uea—Ana kaikoi kaubwaia i karawa—Reirei ake tengaun ma uoman n tabeia ni mitinare a tuangaki bwa a na aki katabei aia iango ni bwain aon te aba—Kabootaua ma Mataio 6. Uakaan ma 34 N.K.[/i]\n\n1 E koaua, e koaua, I tuangkami bwa kam na anga nakoia ake a kainnano; ma taraia bwa kam na aki anga imataia aomata bwa kam aonga n nooraki irouia; bwa mwiina ao a na akea kanuangami iroun Tamami are i karawa.\n\n2 Mangaia are, ngkana kam karaoa ami angabwai tai katanga te bu I mwaaimi, n aroia taani mwaamwana te aba i nanon aia tinakaoke ao n te kawai, bwa e aonga n reke irouia aia kamoamoa aomata. E koaua ae I tuangkami, bwa e a tia n reke irouia kanuangaia.\n\n3 Ma ngkana ko anga ao ke tai ataa a na mwakuri angamaingim angataim.\n\n4 Bwa ko na anga n te aro ae raba; ao Tamam ae noora ae raba, e na anganiko kanuangam n aki karaba.\n\n5 Ao ngkana kam tataro, ao tai riki n aroia bwaritaio, bwa a tangiria n tataro, i nanon aia auti n nebo ao n te kawai, bwa aonga n nooraki irouia aomata. E koaua ae I tuangkami, e a tia n reke irouia booia.\n\n6 Ma ngkoe, ngkana ko tataro, riin i nanon am ruu, ao ngkana ko a tia ni kaina te mataroa, tataro nakon Tamam n ae raba; ao Tamam, are e noora ae raba, e na anganiko kanuangam n aki karaba.\n\n7 Ao ngkana ko tataro, tai kaokioka mwanewen am tataro ae akea manenana, n aroia beekan, bwa a taku bwa ngkana e bati aia taeka ao e na ongo te aba irouia.\n\n8 Mangaia are ko na tai katotongia, bwa Tamam e atai bwaai aika ko na kainnanoi i i mwaain ae ko na tuangnga.\n\n9 Ao aio aron am tataro: Tamara are i karawa, e na tabuaki aram.\n\n10 E na tauaki am taeka iaon te aba n aron tauana i karawa.\n\n11 Ao kabwarai ara bure, ngkai ti kabwarai aia bure akana a bure nakoira.\n\n12 Ao tai kairira nakon te kaririaki, ma kamaiuira man te buakaka.\n\n13 Bwa am bwai te Uea, ao te mwaaka, ao te neboaki n aki toki. Amen.\n\n14 Bwa ngkana kam kabwarai aia bure akana a bure nakoimi ao Tamami are i karawa e na kabwarai naba ami bure;\n\n15 Ma ngkana kam aki kabwarai aia bure aomata ao Tamami e na bon aki kabwarai naba ami bure.\n\n16 Ao riki ngkana kam aki mamatam ao tai katotongia bwaritaio, are a kaota te mata ni kan nanoangaaki, bwa a kabuakakai mataia bwa aonga ni kaotia nakoia aomata bwa a aki mamatam. E koaua ae I tuangkami, e a tia n reke irouia kanuangaia.\n\n17 Ma ngkami, ngkana kam aki mamatam, kabira atuumi, ao teboki matami;\n\n18 Bwa kam aonga n aki ataaki bwa kam aki mamatam, ma Tamami are e raba, ao Tamami, are e noora ae raba, e na anganingkami kanuangami n aki karabai.\n\n19 Tai kaikoi kaubwaimi iaon te aba, ike a kang iai te koa ma te raraa iai, ao a roko iai taan iraa ma ni kimoai.\n\n20 Ma kam na kaikoi kaubwaimi i karawa, ike aki kang iai te koa ma te raraa, are aki kona taan iraa n roko ni kimoai.\n\n21 Bwa ike e mena iai kaubwaim ao e mena naba iai nanomi.\n\n22 Otan te rabwata te mata; ngaia are ngkana e katiteuanaki ami taratara ao e na onrake rabwatami n te oota.\n\n23 Ma ngkana e buakaka matami, ao e na onrake rabwatami n te roo. Mangaia are, ngkana te oota ane iroumi e roo, ai korakora ra te roo anne?\n\n24 Akea te aomata ae kona n toro irouia uoman tooka; bwa e na riba are temanna ao e na tangira are temanna, ke e na karinea are temanna ao e na kairiribai nakon are temanna. Kam aki kona n toro iroun te Atua ao Mammon.\n\n25 Ao ngkai e a koro bukina bwa ngke e a tia Iesu n taekin taeka aikai e taraia naake tengaun ma uoman ake e a tia n rineia ao e taku nakoia: Kam na uring taeka ake I a tia n taekin. Bwa nooria, bon ngkami ake I a tia n rineia bwa a na buokiia te botanaomata aio. Mangaia are I kangai nakoimi, tai tabeakina aron maiumi, bwa tera ae ko na kanna, ke ae ko na mooi iai; ao ibukin rabwatami naba, bwa tera karabami. Tiaki bwa e kakawaki riki te maiu nakon te amwarake, ao te rabwata nakon te kunnikai?\n\n26 Nooria manin aan nang, bwa aki ununiki, ao aki tai naba ma ni kaikoi kanaia n te auti ni kaikobwai; ma Tamami are i Karawa e kamwarakeia. Tiaki bwa kam kakawaki riki nakoia?\n\n27 Antai mai buakomi ae kona ni iangoia bwa e kona ni kananaua maiuna teuana riki te mwanoku ni bai?\n\n28 Ao e aera ngkai kam raraomaeakin karabami? Noori kiebun tawaana bwa a bwebwerake ao aki mwammwakuri ma ni bibinoka;\n\n29 Ma I kangai nakoimi, bwa Toromon, e bon aki kunnikaiaki n aron tamaroan tekaina ma i buakoia, ni bwaina aika a tamaroa.\n\n30 Mangaia are ngkana arona bwa te Atua e kunnikaia uteuten te tawaana, are n te bong aei a maiu, ao ningabong a teweaki nako i nanon nnen te ai, tiaki bwa e na kunnikaingkami, ngkana aki karako ami onimaki.\n\n31 Mangaia are tai katabei ami iango, ni kangai, Teraa ngkai kanara? ke, Teraa ngkai nimara? ke, Ti na karabanira n teraa?\n\n32 Bwa Tamami are i Karawa e atai bwaai aika kam kainnanoi ni kabane.\n\n33 Ma ko na ukoukora moa uean te Atua ao ana raoiroi, ao a na bane ni karaoaki bwaai aikai nakoimi.\n\n34 Tai tabeakina te ingabong, bwa te ingabong e na bon tabeakinna i bon irouna. E a bati n tau kanoan te bongina ma buakakana ae ko na raraoma iai.\n\n", "3-ne 14": "[center][font_size=26]Mwakoro 14[/font_size][/center]\n\n[i]Iesu e anga te tua ae: Tai motikitaeka; bubutia te Atua; tarataraingkami mai irouia burabeti ni kewe—E berita bwa e na anga te kamaiuaki nakoia ake a karaoa nanon te Tama—Kabootaua ma Mataio 7. Uakaan ma 34 N.K.[/i]\n\n1 Ao ngkai e a koro bukina bwa ngke e a tia Iesu n taekin taeka aikai e rairaki ni manga taraia aomata ake a uanao akekei, ao e kaurea wiina nakoia riki, ni kangai: E koaua, e koaua, I tuangkami, Tai motikitaeka, bwa mwiina ao e na motikaki taekami.\n\n2 Bwa ane kam motikitaeka iai, ao e na manga motikaki taekami iai; ao ane kam babaire iai, ao e na manga baireaki taekami iai.\n\n3 Ao e aera ngkai ko noora te aneke are i nanon matan tarim, ao ko aki taraa moa te oka ane i nanon matam?\n\n4 Ao ko na kanga ni kangai nakon tarim: Anganai bwa N na kanakoa te aneke ane i nanon matam—ao nooria, iai te oka i nanon matam?\n\n5 Bon ngkoe te tia mwaamwana te aba, kanakoa moa te oka ane imatam; ao ngkanne ko na kona ni kanakoa te aneke mai i nanon matan tarim.\n\n6 Tai angan te kamea te bwai ae tabu, ao tai tewenakoi ami bwaeao nakoia beeki, bwa mwiina a toubekai i aan waeia, ma n rairakiiko n raebitiko.\n\n7 Bubuti ao ko na anganaki; ukeuke, ao e na reke iroum; karebwerebwe ao e na kaukaki nakoim.\n\n8 Bwa ane e bubuti ao e na anganaki; ao ane e ukeuke, ao e na reke irouna; ao ane e karebwerebwe, ao e na bon kaukaki nakoina.\n\n9 Bwa antai te aomata i buakomi, ngkana e bubutiaki iroun natina te mwaane te kariki, ao e anganna te atibu?\n\n10 Ke ngkana e butiaki te ika, ao e anganna te naeta?\n\n11 Ngkana ngkami aika kam buakaka, kam rabakau n anga bwaintangira aika a raraoi nakoia natimi, ao ai mwaitira riki are e na anganingkami Tamami are i karawa bwaai aika a raraoi ake kam butiia?\n\n12 Mangaia are, bwaai ni kabane ake ko tangiria aomata bwa a na karaoia nakoimi, ao karaoia naba nakoia, bwa aio te tua ao aia taeka burabeti.\n\n13 Kam na rinnako man te mataroa ae eti; bwa e raababa te mataroa, ao e raababa te kawai, are e kaineti nakon te mate, ao a mwaiti ake a a na rin iai.\n\n14 Ao ibukina bwa e wariki te mataroa, ao e irariki te kawai, are e kaineti nakon te maiu, ao bon ti tabeman ake a na kunea.\n\n15 Tarataraingkami mai irouia burabeti ni kewe, ake a nakoimi n aia kunnikai tiibu, ma bon taian kameaanti inanoia.\n\n16 Kam na kinaaia man uaaia. Bwa aomata a rikorikoi kurebe man te kateketeke, ke taian biiku man aroka aika a kateketeke?\n\n17 Ao ai aroia naba kaai aika a raraoi bwa a kariki uaa aika a raraoi: ma te kai ae buakaka e karika uaana ae buakaka.\n\n18 Te kai ae raoiroi e bon aki kona ni karika uaana ae buakaka, ao te kai ae buakaka e bon aki kona ni karika uaana ae raoiroi.\n\n19 Ni kabane kaai aika a aki kariki uaaia aika a raraoi a na bane ni koreaki, ma n teweaki nako nanon te ai.\n\n20 Mangaia are, kam na kinaaia man uaaia.\n\n21 Tiaki ni kabane ake a kangai nakoiu, Te Uea te Uea, a na rin n aban uean karawa; ma teuare e karaoa nanon Tamau are i karawa.\n\n22 A mwaiti aika a na kangai nakoiu n te bong arei: Te Uea, te Uea, tiaki bwa ti taetae ni burabeti n aram, ao ti kanakoia riaboro n aram, ao ti karaoi mwakuri aika a mwaiti aika a raraoi n aram?\n\n23 Ao ngkanne N na kangai nakoia: I bon aki kinaingkami; nako mai irou, ngkami aika kam kakaraoi mwakuri aika a bubuaka.\n\n24 Mangaia are, ane e ongo au taeka aikai ma ni karaoi, ao e katotonga te aomata ae wanawana, are e katea batana i aon te bwa—\n\n25 Ao e bwaka te karau, ao e waerake te ieka, ao e kare te ang, man orea te bata arei; ao e bon aki bwaka, bwa e kateaki iaon te bwa.\n\n26 Ao ni kabane naake a ongo au taeka aikai ao aki karaoi a katotonga te aomata ae burababa, ae e katea batana iaon te tano—\n\n27 Ao e bwaka te karau, ao e waerake te ieka, ao e kare te ang, ma n orea te bata arei; ao e bwaka, ao bon moan te korakora bwakana.\n\n", "3-ne 15": "[center][font_size=26]Mwakoro 15[/font_size][/center]\n\n[i]Iesu e katanoata koron bukin ana tua Mote Irouna—Nibwaite bon ana tibu temwaangina ake E taekinia i Ierutarem—I bukin te buakaka ao ana aomata te Uea i Ierutarem a bon aki ataa maenakon ana tiibu Iteraera. Uakaan ma 34 N.K.[/i]\n\n1 Ao ngkai e a koro bukina bwa ngke e a tia n taekin taeka aikai Iesu ao e taratara nako i aoia aomata ake a uanao akekei, ao e taku nakoia: Nooria, kam a tia n ongo reirei ake I reirei i mwain ae I riarake nakon Tamau; mangaia are, ane e uring au taeka aikai ma ni karaoi nanoia, ao N na bon kateirakea n te kabanea ni bong.\n\n2 Ao e a koro bukina bwa ngke e a tia Iesu n taekin taeka aikai e nooria bwa bon iai mai i buakoia ake a miimii ma n iangoia bwa teraa ae kananonaa n a na tua Mote; bwa aki oota n te taeka are e kangai bwa a na bane n toki tain bwaai ake ngkoa, ao a na bane ni boou bwaai.\n\n3 Ao e taku nakoia: Tai miimi bwa I taku nakoimi bwa a bane tain bwaai ake ngkoa, ao a manga boou bwaai ngkai.\n\n4 Nooria, I taku nakoimi bwa e kakoroaki nanon te tua are e anganaki Mote.\n\n5 Nooria, boni Ngai are I anga te tua, ao boni Ngai are I karaoa au berita ae tabu ma te botanaomata are Iteraera; mangaia are e a kakoroaki nanon te tua irou, bwa I roko bwa N na kakoroa nanon te tua; ngaia are iai tokina.\n\n6 Nooria, I aki kamaunaia burabeti, bwa ake a mwaiti ake a bon tuai koro bukiia irou, e koaua ae I tuangkami, a na bane ni kakoroaki bukiia.\n\n7 Ao ibukina bwa I a tia n taetae nakoimi bwa a bane tain bwaai ake ngkoa, I aki kamaunai taeka ake a taekinaki ibukin bwaai aika a na roko.\n\n8 Bwa noria, te berita ae tabu are I a tia ni karaoia ma au botanaomata e bon tuai ni bane ni kakoroaki bukina; ma te tua are e anganaki Mote e toki irou.\n\n9 Nooria, bon Ngai te tua, ao te oota. Tarai, ao teimatoa n uaa te toki, ao kam na maiu; bwa ane e teimatoa n uaa te toki ao N na anganna te maiu ae akea tokina.\n\n10 Nooria, I a tia n anganingkami au tua; ngaia are kaawakin au tua. Ao aio te tua ao aia taeka burabeti, bwa a boni kakoaua ibukiu.\n\n11 Ao ngkai e a koro bukina bwa ngke e a tia Iesu n taekin taeka aikai, e taku nakoia ake tengaun ma uoman ake e a tia n rineia:\n\n12 Ngkami au reirei; ao ngkami te oota nakoia te botanaomata aio, ake nikiraia kaain te bata are Iotebwa.\n\n13 Ao nooria, bon aio abami ni bwaibwai; ao e a tia te Tama n anganingkami.\n\n14 Ao bon akea te tai ae e a tia te Tama n anganai te tua bwa N na tuangiia tarimi ake i Ierutarem.\n\n15 Ao akea naba te tai ae e anganai te Tama te tua bwa N na tuangiia taeka aika a kaineti ma baronga ake tabeua ake kaain te bata are Iteraera, are e a tia te Tama ni kairiia nako man te aba.\n\n16 Bon ti aio ae e tua te Tama nakoiu, bwa N na tuangiia:\n\n17 Iai riki au tiibu tabemwaang ake tiaki kaina te nanai aio; ao N na riai naba ni kawariaa, ao a na ongo bwanaau; ao e na ti teuana te nanai ao temanna te tia kaawakin tiibu.\n\n18 Ao ngkai, ibukin imanonoia ma aia kakewekewe a bon aki oota n au taeka; ngaia are I anganaki te tua bwa N na aki manga taekina riki te Tama ni kaineti ma te bwai aio nakoia.\n\n19 Ma, e koaua, I tuangkami bwa e a tia te Tama n tuangai, ao I a manga tuangkami, bwa kam kamaenakoaki mai irouia ibukin aia bure; mangaia are bon ibukin aia bure are a bon aki ataingkami iai.\n\n20 Ao e koaua, ae I tuangkami riki bwa a tia baronga ake tabeua ni kamaenakoaki mai irouia ao aio bon ibukin buakakaia are a bon aki kinaingkami iai.\n\n21 Ao e koaua ae I tuangkami, bwa bon ngkami ake I taetae ibukimi ni kangai: Iai au tiibu tabemwaang ake tiaki kaain te nanai aio; ao N na kawaria naba; ao a na ongo bwanaau; ao e na ti teuana te nanai ao temanna te tia kaawakin tiibu.\n\n22 Ao a bon aki oota iroou, bwa a taku inanoia bwa taekaia Tientaire; bwa aki ataia bwa a na rairaki Tientaire man aia kabwarabwara.\n\n23 Ao a bon aki oota irou ngke I taku bwa a na ongo bwanaau; ao aki oota irou ngke I taku bwa a na bon aki ongo bwanaau Tientaire—bwa N na aki kaotai nakoia, ma ti iroun te Tamnei ae Raoiroi.\n\n24 Ma nooria, kam a tia n ongo bwanaau ma n noorai; ao ngkami au tiibu, ao kam warekaki i buakoia ake e a tia te Tama n anganai.\n\n", "3-ne 16": "[center][font_size=26]Mwakoro 16[/font_size][/center]\n\n[i]Iesu e na kawaria tiibu ake kaain Iteraera ake a tia ni bua—E na waaki nako te euangkerio nakoia Tientaire ni boong aika kaitira ao i mwiina nakon te bata are Iteraera—Ana aomata te Uea a na nooria n oin mataia ngkana E kaoka Tion. Uakaan ma 34 N.K.[/i]\n\n1 Ao e koaua, e koaua, I tuangkami bwa iai riki au tiibu tabemwaang, ake tiaki kaaina te aba aio, ao tiaki naba kaain Ierutarem, ao tiaki naba man aaba ake a uakaan ake I nako buoakoia ni buokiia.\n\n2 Bwa naake I taekiniia bon naake a bon tuai man ongo bwanaau; ao I bon tuai naba ma ni kaotai nakoia.\n\n3 Ma I a tia ni karekea te tua mai iroun te Tama bwa N na kawaria, ao a na ongo bwanaau, ao a na warekaki i buakoia au tiibu, bwa e na ti teuana te nanai ao ti temanna te tia kaawakin tiibu; ngaia are I a nako ni kaotai nakoia.\n\n4 Ao I anga te tua nakoimi bwa kam na karaoi taeka aikai i mwina ngkana I a nako, bwa ngkana arona bwa au botanaomata ake i Ierutarem ake a tia n noorai ma ni mena i rarikiu n au tai ni mwakuri, a aki bubutia te Tama n arau, bwa a na karekea te ataibwai ibukimi mai iroun te Tamnei ae Raoiroi, ao ibukiia naba baronga ake tabeua are aki atai taekaia, bwa taeka aika kam na karaoi aikai a na kawakinaki ao a na kaotaki nakoia Tientaire, bwa rinanon bwaninia Tientaire, ake nikiraia kanoaia, ake a na kamaenakoaki i aon te aba ibukin aia kakewekewe, a na uotaki ni karokoaki, ke a na kairaki nakon te ataibwai ibukiu, ae aia Tia Kabomwi.\n\n5 Ao ngkanne N na ikotiia ma ni maninginingin te aonaba ake aua; ao ngkanne N na kakoroa bukin te berita ae tabu are e a tia te Tama ni karaoia ma te botanaomata ni kabane ake kaain te bata are Iteraera.\n\n6 Ao a na kakabwaiaki Tientaire, ibukina bwa a kakoauai, ma te Tamnei ae Raoiroi, are e kakoaua nakoia ibukiu ao te Tama.\n\n7 Nooria, ibukina bwa a kakoauaai, e taku te Tama, ao ibukin te kakewekewe iroumi, O te bata are Iteraera, ni boong aika kaitira ao e na roko te koaua nakoia Tientaire, bwa bwaninin bwaai ni kabane a na kaotaki nakoia.\n\n8 Ma e na iai te maraia nakoia Tientaire ake a kakewekewe—bwa e ngae ngke a tia n roko nakon te aba aei, ma ni kamaenakoia au botanaomata ake kaain te bata are Iteraera; ao au botanaomata ake kaain te bata are Iteraera a tia n teweaki nako mai buakoia, ao a tiaa n toubekaki i aan waeia irouia.\n\n9 Ao ibukin ana nanoanga te Tama nakoia Tientaire, ao a na motikitaeka te Tama i aoia au botanaomata ake kaain te bata are Iteraera, e koaua, e koaua, ae I tuangkami, bwa i mwin bwaai aikai ni kabane, ao I a tia ni karekea te anga are au botanaomata ake kaain te bata are Iteraera a na oreaki, ao a na karawawataki, ao a na tiringaki, ma n teweaki nako mai i buakomi, ma n ribaki irouia, ao a na riki bwa bwaai n ribaki ma ni kungtaki i buakoia—\n\n10 Ao e anga te tua te Tama bwa N na kangai nakoimi: N te bong are a na bure iai Tientaire ni kaaitara au euangkerio, ma n rawa ni butimwaea bwaninin au euangkerio, man tabekakirake n te kainikatonga inanoia i aoia aaba nako, ao i aoia te botanaomata ni kabane n te aonaba ae bwanin, ma ni kaonaki n aekan te kewe nako, ma te mwaamwanateaba, ao te tokonono nako, ao aekan waaki nako ni bwaritaio, ao waaki n tiriaomata, ma nakoanibonga aika kewe, ma waaki ni kabekaau, ma mwakuri aika bati n ribaki aika a raba; ao ngkana a karaoi bwaai aikai ni kabane, ma n rawa ni butimwaea bwaninin au euangkerio, nooria, e taku te Tama, N na uotanako bwaninin au euangkerio mai irouia.\n\n11 Ao ngkanne N na uringa au berita ae tabu are I karaoia ma au botanaomata, O te bata are Iteraera, ao N na uota au euangkerio nakoia.\n\n12 Ao N na kaotia nakoimi, O te bata are Iteraera, bwa a na akea mwaakaia Tientaire iaomi; man N na uringa au berita ae tabu nakoimi, O te bata are Iteraera, ao kam na kairaki nakon te atatai ibukin bwaninin au euangkerio.\n\n13 Ao ngkana a rairinanoia Tientaire man okirai, e taku te Tama, nooria a na warekaki i buakoia au botanaomata, O te bata are Iteraera.\n\n14 Ao I aki tangiriia au botanaomata, ake kaain te bata are Iteraera, bwa a na ribuakoia ma n toubekaia i nano, e taku te Tama.\n\n15 Ma ngkana aki rairaki nakoiu, ma n ongo ni bwanaau, N na kariaia, eng, N na kariaia bwa au botanaomata, O te bata are Iteraera, a na ribuakoia, ma n toubekaia, ao a na riki n ai aron te taoro are akea taorona, are akea bonganana ma e na ti teweaki nako, ma n toubekaki i aan waeia au botanaomata O te bata are Iteraera.\n\n16 E koaua, e koaua, I tuangkami, bwa e a tia te Tama n anganai te tua—bwa N na anganiia te botanaomata aio te aba aei bwa aia bwai.\n\n17 Ao ngkanne e na kakoroaki bukin ana taeka te burabeti are Itaia, are e kangai:\n\n18 A na tabekirake bwanaia taan tararua; ao a na ikoti bwanaia ma n anene, bwa a na nooria n oin mataia kaokan Tion iroun te Uea.\n\n19 Takarua ni kimwareirei, ikotaki n anene, ngkami aika taabo aika a kamaroa i Ierutarem; bwa e a tia ni karau nanoia ana botanaomata te Uea, e a tia ni kabooa Ierutarem.\n\n20 E a tia ni kaota baina ae tabu te Uea imataia aaba nako; ao a na noora a na kamaiu te Atua tokin aonaba.\n\n", "3-ne 17": "[center][font_size=26]Mwakoro 17[/font_size][/center]\n\n[i]Iesu e kairia aomata bwa a na iangoi raoi Ana taeka man tataro ibukin te kan oota iai—E katoka aorakiia aika a aoraki—E tataro ibukiia aomata, ao e kabongana te taetae ae e aki kona ni koreaki—A roko n ibuobuoki anera ao a otabwaniniaki, natia aika uarereke n te ai. Uakaan ma 34 N.K.[/i]\n\n1 Nooria, ngkai e a koro bukina bwa ngke e a tia Iesu n taekin taeka aikai e taratara nako riki i aoia aomata ake e uanao akekei, ao te taku nakoia: Nooria, e a kaan au tai.\n\n2 I nooria bwa kam mamaara, n te aro are kam aki kona n oota n au taeka are I tuangaki iroun te Tama bwa N na taekin nakoimi n te tai aei.\n\n3 Mangaia, naako okiri batami, man iangoi taeka ake I a tia n taekin, ao bubutia te Tama n arau bwa kam na oota iai, ao katauraoi raoi ami iango ibukin te ingabong, ao N na manga roko riki nakoimi.\n\n4 Ma ngkai N na nako nakon te Tama, ao N na kaotai naba nakoia baronga ake Iteraera ake tebwina ake a tia ni bua, bwa a bon aki bua iroun te Tama, bwa e bon ataa te tabo are e anaia nako iai.\n\n5 Ao e a koro bukina bwa ngke e a tia Iesu n taekin taeka aikai, e taratara nako riki i aoia aomata ake a uanao, ao nooria a bon tang, ma ni kateimatoa aia taratara iaona n te aro are kaanga a na tuangnga bwa e na tiku riki teutana irarikiia.\n\n6 Ao e taku nakoia: Nooria, e a onrake nanou n te nanoanga ibukimi.\n\n7 Iai i buakomi ae aoraki? Uotia mai. Iai i buakomi ae mwauku, ke e mataki, ke e ikoaki, ke e aki konabwai, ke e rebera, ke e rai, ke aika a bonotaninga, ke a karawawataki n aekaia nako? Kairiaa mai ao N na katoka aorakiia, bwa iai au nanoanga nakoimi; ao e a onrake nanou n te nanoanga.\n\n8 Bwa I nooria bwa kam tangiria bwa N na kaota nakoimi bwa teraa ae I a tia ni karaoi nakoia tarimi ake i Ierutarem, bwa I nooria bwa e bon tau ami onimaki bwa N na katoka aorakimi.\n\n9 Ao e a koro bukina bwa ngke e a tia n taetae, a bane aomata ake a uanao n teuana te tai, ni mwananga ma aia aoraki ao raoia ake a karawawataki, ao raoia ake a mwauku, ao raoia ake a mataki, ao raoia ake a babanga n taetae, ma aomata ni kabane ake a karawawataki n aekaia nako; ao e boni katoka aorakiia ni kabane ngke a uotaki nakoina.\n\n10 Ao a boni bane ni kabane, ake a katokaki aorakiia ao ake a marurung, ni bobaraaki i waena, man taromauriia; ao mwaitiia ake a roko mai irouia aomata ake a uanao a bon kaboria ma waena, n te aro are a teboki waena n ranin mataia.\n\n11 Ao e a koro bukina bwa e tuangiia natiaa aika a uarereke bwa a na uotaki nakoina.\n\n12 Mangaia are a uotia natiia ake a uarereke ma ni katikuia i aontano i rarikina, ao Iesu e tei i buakoia; ao aomata ake a uanao a kamwawa kawaina ni karokoa ae a bane n uotaki nakoina.\n\n13 Ao e a koro bukina bwa ngke a bane n tia n uotaki nakoina, ao Iesu e tei i nukaia, ao e tuangaia aomata ake a uanao bwa a na katorobubua iaon tano.\n\n14 Ao e a koro bukina bwa a katorobubua iaon tano, ao Iesu e ngirangira i nanona, ma n taku: Tamau e tabetabe nanou ibukin buakakaia te botanaomata ae te bata are Iteraera.\n\n15 Ao ngke e a tia n taekin taeka aikai, e katorobubua iaon tano; ao nooria e tataro nakon te Tama ao bwaai ake e tataro i bukiia a bon aki kona ni koreaki, ao aomata ake a uanao ake a ongo a boni kakoaua ibukina.\n\n16 Ao aio aron aia kakoaua ibukina: Akea te mata ae e a tia n nooria mai i mwaaina ao akea te taninga naba ae e a tia n ongo, mai i mwaain bwaai aika kakannato ma ni kamimi n aron are ti a tia n noori man ongo are e taekin Iesu nakon te Tama;\n\n17 Ao akea te neewe ae kona n taekinna, ao akea naba ae kona ni koreaki iroun te aomata, ao nanoia aomata aki naba kona n iangoi bwaai aika a korakora ma ni kamimi n aron are ti bon noori ma n ongo bwa e taekin Iesu; ao akea ae kona n iangoa te kimwareirei are e kaona tamneira n te tai are ti ongo iai bwa e tataro ibukira nakon te Tama.\n\n18 Ao e a koro bukina bwa ngke e a tia Iesu ni katoka ana tataro nakon te Tama, e teirake; ma e a bon taonako kimwareireia aomata aika a uanao n te aro are a konaki.\n\n19 Ao e a koro bukina bwa Iesu e taetae nakoia, ma n tuangiia bwa a na teirake.\n\n20 Ao a teirake ma iaon tano, ao e taku nakoia; Kam na kakabwaiaki ibukin ami onimaki. Ao ngkai nooria, bwa e a bwanin kimwareireiu.\n\n21 Ao ngke e a tia n taekin taeka aikai, e tang, ao aomata ake a uanao a bon kakoaua ibukina, ao e anai aia ataei ake a uarereke, temanna i mwin temanna, ao e kakabwaiaia, ao e tataro nakon te Tama i bukiia.\n\n22 Ao ngke e a tia ni karaoa aio e a manga tang riki;\n\n23 Ao e taetae nakoia aomata ake a uanao, ma n taku nakoia: Nooria ami ataei.\n\n24 Ao ngke a tararake bwa a na nooria a tabekarake mataia nako karawa, ao a noora karawa bwa e uki, ao a nooria anera bwa a ruo mai karawa ae aiaron ae otabwaniniaki n te ai; ao a ruo ma n otabwaninia ataei ake a uarereke, ao a bon otabwaniniaki n te ai; ao anera a karaoai aia mwakuri n ibuobuoki nakoia.\n\n25 Ao aomata ake a uanao a bon nooria ma n ongo ao a kakoaua ibukina; ao a bon ataia bwa kakoauakina irouia e bon koaua bwa a boni bane n nooria ma n ongo, ni kabane n tatabemania nako; ao mwaitia tao uangaa ao nimabubua te aomata; ao bon mwaane, aine ao ataei.\n\n", "3-ne 18": "[center][font_size=26]Mwakoro 18[/font_size][/center]\n\n[i]Iesu e karaoa te toa i buakoia Nibwaite—A tuangaki bwa a na tataro n taai nako n arana—Naake a amwarake n irikona ma ni mooi n raraana ao a aki itiaki a na bon kabuakakaaki—A anganaki ana reirei te mwaaka n anga te Tamnei ae Raoiroi. Uakaan ma 34 N.K.[/i]\n\n1 Ao e a koro bukina bwa Iesu e tuangiia ana reirei bwa a na uota te kariki ao te wain nakoina.\n\n2 Ao ngke a nako n anaa te kariki ao te wain, e tuangiia aomata ake a uanao bwa a na tekateka iaon tano.\n\n3 Ao ngke a oki ana reirei ma te kariki ao te wain, e anaa te kariki ao e bwenauaia ao e kakabwaia; ao e anganiia ana reirei; man tuangiia bwa a na riai ni kanna.\n\n4 Ao ngke a tia ni kanna ao a ngae, e tuangiia bwa a na anganiia aomata ake a uanao.\n\n5 Ao ngke a tia ni kanna aomata ake a uanao ao a ngae, e taku nakoia ana reirei: Nooria e na iai temanna ae e na katabuaki i buakomi, ao N na anganna te mwaaka bwa e na bwenaua te kariki ma ni kakabwaia ao e na anganiia kaain au ekaretia, nakoia aomata ni kabane ake a kakoaua ma ni bwabetitoaki n arau.\n\n6 Ao kam na aki toki ni kakaraoa aio, n aron are I a tia ni karaoia, n aron are I bwenaua te kariki man kakabwaia man anganingkami.\n\n7 Ao kam na karaoa aio ni kauringa rabwatau, are I a tia ni kaotia nakoimi. Ao e na riki bwa te bwai ni kakoaua nakon te Tama bwa kam aki toki n uringai. Ao ngkana kam aki toki n uringai ao e na memena Tamneiu iroumi.\n\n8 Ao e a koro bukina bwa ngke e a tia n taekin taeka aikai, e tuangiia ana reirei bwa a na riai n anaa te wain n te mwangko ma ni mooi iai, ao a na anganiia naba aomata ake a uanao bwa a na mooi iai.\n\n9 Ao e a koro bukina bwa a karaoa aio, ma n mooi iai ao a nuai; ao a manga anganiia aomata ake a uanao, ao a bon mooi iai ao a nuai.\n\n10 Ao ngke a tia ana reirei ni karaoa aio, e taku Iesu nakoia: Kam na kakabwaiaki ibukin te bwai ae kam karaoia aio, bwa aio are e a kakoroaki iai bukin au tua, ao e riki bwa te kakoaua nakon te Tama bwa kam bon kukurei ni karaoi bwaai ake I tuangkami.\n\n11 Ao kam na aki toki ni karaoa aio nakoia ake a rairinanoia ma ni bwabetitoaki n arau; ao kam na karaoi ni kauringa raraau, are I a tia ni kawawaea i bukimi, bwa kam aonga ni kakoaua nakon te Tama bwa kam aki toki n uringai. Ao ngkana kam aki toki n uringai ao e na memena Tamneiu iroumi.\n\n12 Ao I anganingkami te tua bwa kam na karaoi bwaai aikai. Ao ngkana kam aki toki ni karaoi bwaai aikai ao kam na kakabwaiaki, bwa kam kateaki iaon au bwa.\n\n13 Ao ane e karaoi bwaai aika a raka ke a kee riki nakon aikai ao a bon aki kateaki iaon au bwa, ma a bon kateaki iaon te tano are aaia; ao ngkana e bwaka te karau, ao e roko te ieka, ao e kare te ang, man oroia, a na bon bwaka, ao e na tauraoi n uki mataroan moone ni butimwaia.\n\n14 Ngaia are kam na kakabwaiaki ngkana kam kawakin au tua, are e a tia n tuangai te Tama bwa N na riai n anganingkami.\n\n15 E koaua, e koaua, I taku nakoimi, kam na riai n taratara man tataro n taai nako, bwa mwiina ao kam kaririaki iroun te riaboro, ao kam kairaki nako ni kabureaki irouna.\n\n16 Ao n aron are I a tia n tataro i buakomi ao kam na manga tataro n au ekaretia, i buakoia au aomata ake a rairinanoia ma ni bwabetitoaki n arau. Nooria Ngai te oota; I a tia ni katea te banna ni katoto ibukimi.\n\n17 Ao e a koro bukina bwa ngke e a tia Iesu n taekin taeka aikai nakoia ana reirei, e rairaki nakoia aomata ake a uanao man taku nakoia:\n\n18 Nooria, e koaua, e koaua, ae I tuangkami, kam riai n taratara man tataro n taai nako bwa mwiina ao kam rin n te kaririaki; bwa e tangiria ni karekeingkami Tatan, bwa e na ioingkami n aron te wiita.\n\n19 Ngaia are kam na aki toki n tataro nakon te Tama n arau;\n\n20 Ao te bwai are kam na butiia te Tama n arau, are e bon eti, ao kam kakoaua bwa e na bon reke, nooria kam na bon anganaki.\n\n21 Tataro n ami utu nakon te Tama, n taai nako n arau, bwa a na kakabwaiaki buumi ma natimi.\n\n22 Ao nooria, kam na kakaitibo n taai nako; ao kam na aki tuka temanna are e kan kawaringkami ngkana kam aki toki ni kakaitibo, ma kariaia bwa a na kawaringkami ao tai tukia.\n\n23 Ma kam na tataro ibukiia, ao tai teweia nako; ao ngkana arona bwa a aki toki ni kawaringkami ao kam na tataro ibukiia nakon te Tama n arau.\n\n24 Ngaia are, tauii i eta ami taura bwa e na oota nakon te aonaba. Nooria Ngai te oota are kam na taua i eta—are te bwai are kam a tia n noorai bwa I karaoia. Nooria kam noorai bwa I a tia n tataro nakon te Tama, ao kam bane ni kakoaua.\n\n25 Ao kam noorai bwa akea temanna ae I kanakoa, ma I bon tuangingkami bwa kam na nakoiu, bwa kam na namakinna man nooria; n te aro are kam na manga karaoia nakon te aonaba; ao ane e urua te tua aei e bon kariaia bwa e na kairaki nakon te kaririaki.\n\n26 Ao ngkai e a koro bukina bwa ngke e a tia Iesu n taekin taeka aikai, e rairaki n taraia riki reirei ake tengaun ma uoman ake e a tia n rineia, ao e taku nakoia:\n\n27 Noria e koaua, e koaua, ae I tuangkami, I anganingkami te tua teuana, ao ngkanne N na riai n nakon Tamau bwa N na kakoroi bukin tua riki ake tabeua ake e a tia n anganai.\n\n28 Ao ngkai nooria, aio te tua are N na anganingkami, bwa kam na aki kariaia bwa e na iai ae e na anaa rabwatau ao raraau ma te atatai bwa e aki itiaki, ngkana kam kabutia;\n\n29 Bwa ane e kanna ma ni mooi n rabwatau ao raraau ao e aki itiaki e bon amwarake ma ni mooi nakon kabuakakan tamneina; ngaia are ngkana kam ataia bwa iai te aomata ae aki itiaki n amwarake ma ni mooi n rabwatau ao raraau ao kam na tukia.\n\n30 Ma e ngae n anne, kam na aki tewea nako mai i buakomi, ma kam na buokiia ao kam na tataro ibukina nakon te Tama n arau; ao ngkana arona bwa e rairananona ma ni bwabetitoaki n arau, ao kam na butimwaia, ma n na anganna rabwatau ao raraau.\n\n31 Ma ngkana e aki rairananona ao e na aki warekaki i buakoia au botanaomata, bwa e na aki tiringia au botanaomata, bwa nooria I ataia au tiibu, ao a tauaki mwaitia.\n\n32 Ma e ngae n anne, kam na aki teweia nako mai i nanon ami tinakaoke, ke ami tabo n tataromauri, ma kam na aki toki n ibuobuoki nakon ae aekan aei; bwa kam aki ataa te tai are ana rairaki iai man rairananoia, ma ni kawarai ma nanoia ni kabane, ao N na katoka aorakiia; ao kam na riki bwa taan uota te kamaiu nakoia.\n\n33 Ngaia are, kawakin taeka aikai are I a tia n tuangingkami ao kam na aki reke i an te kabuakakaki; bwa e na maraia are e kabuakakaki iroun te Tama.\n\n34 Ao I anganingkami tua aikai ibukin te ikakaiwi are iai i buakomi. Ao kam na kakabwaiaki ngkana akea te ikakaiwi i buakomi.\n\n35 Ao ngkai N na nakon te Tama, bwa e bon riai bwa N na nako nakon te Tama ibukimi.\n\n36 Ao e a koro bukina bwa ngke e a tia Iesu n taekin taeka akekei, e ringia ni baina reirei ake e a tia n rineia, temanna i mwin temanna, ni karokoa ae e a tia n ringia ni kabane, ao e taetae nakoia ngke e riingia.\n\n37 Ao aomata ake a uanao a bon aki ongo taeka ake e taekin, ngaia are a bon aki kakoaua ibukiia; ma reirei akekei a bon kakoaua bwa e anganiia te mwaaka n anga te Tamnei ae Raoiroi. Ao N na kaotia nakoimi i mwin aei bwa te rongorongo aei e bon koaua.\n\n38 Ao e a koro bukina bwa ngke e a tia Iesu n ringia ni kabane, ao e kaoti te nang ae rabuniia aomata ake a uanao akekei n te aro are a bon aki noora Iesu.\n\n39 Ao ngke a rabunaki n te nang ao e kitania, ao e rierake nako karawa. Ao ana reirei a noora ma ni kakoaua bwa e a manga rierake nako karawa.\n\n", "3-ne 19": "[center][font_size=26]Mwakoro 19[/font_size][/center]\n\n[i]Reirei ake tengaun ma uoman a ibuobuoki nakoia aomata ao a tataro ibukin te Tamnei ae Raoiroi—A bwabetitoaki ana reirei ao a karekea te Tamnei ae Raoiroi ao aia mwakuri n ibuobuoki anera—Iesu e tataro ao e kabonganai taeka aika aki kona ni koreaki—E kakoaua korakoran aia onimaki Nibwaite. Uakaan ma 34 N.K.[/i]\n\n1 Ao ngkai e a koro bukina bwa ngke e a tia n rierake Iesu nako karawa, ao a maenako aomata ake a uanao, ao mwaane n tatabemania nako a bon anai buuia ao natia man okiri oin mwengaia.\n\n2 Ao e a bon tataekinaki n taabo ake a raroa i buakoia aomata n te tai naba arei, i mwaain ae roo, bwa aomata ake uanao a tia n noora Iesu, ao e a tia ni karaoa te mwakuri n ibuobuoki nakoia, ao e na manga kaoti riki nakoia aomata ake a uanao n te bong are i mwina.\n\n3 Eng, e a bon tataekinaki n te bong naba n taabo ake a raroa taekan Iesu; n te aro are a mwaiti aomata, eng, e korakora te mwaiti, are a beku korakora n te tairiki arei bwa aonga ni mena n te tabo are e na kaoti iai Iesu n te bong are i mwina nakoia aomata aika a uanao.\n\n4 Ao e a koro bukina bwa n te bong are i mwina, ngke a ikotaki aomata ake a uanao, nooria, Nibwaai ma tarina are e kautia man te mate, are arana Timoteo, ao natina naba te mwaane, are arana Ionati, ao Matoni, ao Matonia, are tarina ao Kumen, ao Kumenaonaai, ao Ieremia, ao Temnaon, ao Ionati, ma Tetekia, ao Itaia—ngkanne aikai araia ana reirei Iesu ake e a tia n rineia—ao e a koro bukina bwa a mwananga ma n tei i buakoia aomata ake a uanao.\n\n5 Ao nooria, e korakora mwaitia aomata aika a uanao n te aro are e tua bwa a na kamaenakoaki i nanon mwakoro aika tebwi ma uoua.\n\n6 Ao a reirei uaake tengaun ma uoman nakoia aomata ake a uanao; ao nooria, a bon tua bwa a na katorobubua aomata ake a uanao iaon tano, ao a na riai n tataro nakon te Tama n aran Iesu.\n\n7 Ao ana reirei a bon tataro naba nakon te Tama n aran naba Iesu. Ao e a koro bukina bwa a bon teirake ma ni karaoi mwakuri n ibuobuoki nakoia aomata.\n\n8 Ao ngke a tia n taekin taeka ake e bon atongi naba Iesu—n akea tibanakoia man ana taeka Iesu ake e taekin—nooria, a bon katorobubua riki man tataro nakon te Tama n aran Iesu.\n\n9 Ao a bon tataro ibukin te bwai are a bon kainnanoia raoi; ao a bon kainnanoa te Tamnei are e Raoiroi bwa a na anganaki.\n\n10 Ao ngke a tia n tataro a ruo rikaaki nako rarikin te ran, ao a bon iraki irouia aomata ake a uanao.\n\n11 Ao e a koro bukina bwa Nibwaai e ruo nakon te ran ao e bwabetitoaki.\n\n12 Ao e otirake man te ran ao e waaki ni bwabetito. Ao e bwabetitoia ni kabane ake a rineaki iroun Iesu.\n\n13 Ao e a koro bukina bwa ngke a bane ni bwabetitoaki ao a tia n otirake man te ran, e mena i aoia te Tamnei ae Raoiroi, ao a kaonaki n te Tamnei ae Raoiroi ma te ai.\n\n14 Ao nooria, a bon otabwaniniaki n aiaron te ai; ao e ruo ma i karawa, ao aomata ake a uanao a bon kakoaua ma ni kakoaua ibukina; ao a ruo anera ma i karawa ao a ibuobuoki nakoia.\n\n15 Ao e a koro bukina bwa ngke a ibuobuoki anera nakoia reirei, nooria, e roko Iesu man tei i buakoia ao e ibuobuoki nakoia.\n\n16 Ao e a koro bukina bwa e taetae nakoia aomata ake a uanao, ao e tuangiia bwa a na katorobubua riki iaon tano, ao ana reirei a na katorobubua naba iaon tano.\n\n17 Ao e a koro bukina bwa ngke a bane n tia ni katorobubua i aon tano, ao e tuangiia a na reirei bwa a na riai n tataro.\n\n18 Ao nooria, a waaki n tataro; ao a bon tataro nakon Iesu, ma ni weteia bwa aia Uea ao Atuaia.\n\n19 Ao e a koro bukina bwa e kitania Iesu, ma ni mwananga ni kararoaia teutana ao e bobaraaki nako aontano, ao e taku:\n\n20 Tamau, I karabwako bwa ko a tia n anga te Tamnei ae Raoiroi nakoia naakai ake I a tia n rineia; ao e riki aei ibukin kakoauakiu irouia ngaia are I a rineia man te aonaba.\n\n21 Tamau, I tataro nakoim bwa ko na anganiia naake a bane ni kakoauai aia taeka te Tamnei ae Raoiroi.\n\n22 Tamau, ko a tia n anganiia te Tamnei ae Raoiroi ibukina bwa a kakoauai; ao ko nooria bwa a kakoauai kioina bwa ko ongo aia taeka, ao a tataro nakoiu; ao a tataro nakoiu ibukina bwa I mena irarikiia.\n\n23 Ao ngkai Tamau, I tataro nakoim ibukiia, ao ibukiia naba ake a bane ni kakoauai aia taeka, bwa a na kakoauai naba, bwa I aonga ni mena irouia n arom, Tamau are ko mena irou, bwa ti aonga ni katiteuanaki.\n\n24 Ao e a koro bukina bwa ngke e a tia Iesu n tataro nakon te Tama, e roko nakoia ana reirei, ao nooria, a bon waaki, n aki toki, n tataro nakoina; ao a bon aki karakai aia taeka, bwa a bon anganaki are a riai n tataro iai, ao a bon onrake n te nano ae korakora.\n\n25 Ao e a koro bukina bwa e kakabwaiaia Iesu ngke a tataro nakoina; ao moamoana e moangare nakoia, ao ootan moamoana e bon oota i aoia, ao nooria a bon mainaina n aron moamoan ao ana kunnikai naba Iesu; ao nooria e rianako mainainana nakon te mainaina ni kabane, eng, ao bon akea te bwai iaon te aba ae mainaina n arona.\n\n26 Ao e taku Iesu nakoia: Waaki tataro; ma e ngae n anne a bon aki katoka aia tataro.\n\n27 Ao e rairaki mai irouia riki, ao e mwananga ni kararoa, ao e bobaraaki nako aontano; ao e tataro riki nakon te Tama, ni kangai:\n\n28 Tamau, I karabwako bwa ko a tia ni kaitiakiia ake I a tia n rineia, ibukin aia onimaki, ao I tataro ibukiia, ao ibukiia naba ake a na kakoauai aia taeka, bwa a na kaitiakaki irou, rinanon onimakinan aia taeka, n aron ae a kaitiakaki irou.\n\n29 Tamau, I aki tataro ibukin te aonaba, ma ibukiia ake ko a tia n anganai man te aonaba, ibukin aia onimaki, bwa a na kaitiakaki irou, bwa I aonga ni mena irouia n arom, Tamau, ngkai ko mena irou, bwa ti aonga ni katiteuanaki, bwa N na neboaki irouia.\n\n30 Ao ngke e a tia Iesu n taekin taeka aikai e roko riki nakoia ana reirei; ao nooria a bon teimatoa n tataro, n aki toki, nakoina; ao e bon moangare nakoia riki; ao nooria a bon mainaina n aron Iesu.\n\n31 Ao e a koro bukina bwa e mwananga nako ni kararoa man tataro nakon te Tama;\n\n32 Ao e aki kona te newe n taekin taeka ake e taekin n ana tataro, ao aki kona ni koreaki iroun te aomata taeka ake e taekin ngke e tataro.\n\n33 Ao aomata ake a uanao a bon ongo ma ni kakoaua; ao a kaukaki nanoia ao a bon oota inanoia n taeka ake e taekin ngke e tataro.\n\n34 Ma e ngae n anne, a bon korakora ao ma ni kamiimi taeka ake e taekin ngke e tataro n te aro are a bon aki kona ni koreaki, ao aki kona naba n taekinaki iroun te aomata.\n\n35 Ao e a koro bukina bwa ngke e a tia n toki ana tataro Iesu ao e manga okiria ana reirei, ao e taku nakoia: Te onimaki ae korakora I bon tuai man nonoria i buakoia Iutaia; ngaia are I bon aki kona ni kaoti kakai aika a kamimi nakoia, ibukin aia kakewekewe.\n\n36 E koaua ae I tuangkami, bon akea mai i buakoia ae e a tia n noori bwaai aika a kamiimi mimitongia n aron ae kam a tia n noori; ao akea naba mai irouia ae e a tia n ongo taekan bwaai aika a tangiraoi ma ni karau nano n aron ae kam a tia n ongo.\n\n", "3-ne 20": "[center][font_size=26]Mwakoro 20[/font_size][/center]\n\n[i]Iesu e karaoa te kakai are e a karekea iai te kariki ao te wain ao e a manga karaoa te toa riki nakoia aomata—Nikiraia ana kariki Iakobwa a na karekea ataakin aia Uea are Atuaia ao a na bwaibwai n te aono n Amerika—Iesu bon te burabeti n aron Mote, ao Nibwaite bon natia burabeti—Ana aomata te Uea tabeman a na ikotaki i Ierutarem. Uakaan ma 34 N.K.[/i]\n\n1 Ao e a koro bukina bwa e tuangiia aomata ake a uanao bwa a na katoka aia tataro, ma ana reirei naba. Ao e tuangiia bwa a na aki toki n tataro inanoia.\n\n2 Ao e tuangiia bwa a na teirake man tei iaon waeia. Ao a teirake man tei iaon waeia.\n\n3 Ao e a koro bukina bwa e bwenaua te kariki riki ao e kakabwaia, ao e anganiia ana reirei bwa a na kanna.\n\n4 Ao ngke a tia ni kanna e tuangiia bwa a na bwenaua te kariki, man anganiia aomata ake a uanao.\n\n5 Ao ngke a tia n anganiia aomata ake a uanao e anganiia naba te wain bwa a na mooi iai, ao e tuangiia bwa a na anganiia aomata ake a uanao.\n\n6 Ngkai, bon akea te kariki, ao akea naba te wain, ae uotaki irouia reirei, ao irouia naba aomata ake a uanao.\n\n7 Ma e bon anganiia ni koaua te kariki bwa a na kanna, ao te wain bwa a na mooi iai.\n\n8 Ao e taku nakoia: Ane e kana te kariki aei e kana rabwatau nakon tamneina; ao ane e mooi n te wain aei e mooi n raraau nakon tamneiu; ao e na bon aki manga oki ni baki ke n taka tamneina, ma e na bon nuai.\n\n9 Ngkai, ngke a tia aomata ake a uanao n amwarake ao ni mooi, nooria, a bon kaonaki n te Tamnei; ao a bon tang n takarua n te bwanaa ae ti teuana, ma n neboa Iesu, are a bon nooria man ongo bwanaana.\n\n10 Ao e a koro bukina bwa ngke a bane n tia n angan Iesu neboana, e taku nakoia: Nooria ngkai e a tia te tua are e a tia n tuangai te Tama ni kaineti ma te botanaomata aio, are nikiraia kaain te bata are Iteraera.\n\n11 Kam uringnga bwa I a tia n taetae nakoimi, ma ni kangai bwa ngkana a kakoroaki bukin ana taeka Itaia—nooria a bon koreaki, iai iroumi imatami, ngaia are ukoukori.\n\n12 Ao e koaua, e koaua, I tuangkami, bwa ngkana a kakoroaki bukiia ao ngkanne a kakoroaki bukin taian berita aika a tabu are e karaoia te Tama nakoia ana botanaomata, O te bata are Iteraera.\n\n13 Ao ngkanne, a na bon maenako iaon te aonaba nikiraia, ao a na manga ikotaki mai mainiku ao ma i maeao, ao mai maiaki, ao mai meang; ao a na bon kairaki nakon ataakin te Uea ae Atuaia, are e kabooia.\n\n14 Ao e a tia n tuangai te Tama bwa N na riai n anganingkami te aba aei, bwa ami bwai.\n\n15 Ao I taku nakoimi, bwa ngkana aki rairinanoia Tientaire i mwin te kakabwaia are a na karekea, i mwin are a kamaenakoia au botanaomata—\n\n16 Ao ngkanne ngkami, ake nikiraia kaain te bata are Iakobwa, nako buakoia; ao kam na mena i buakoia ao a na mwaiti aia koraki; ao kam na mena i buakoia n aiaron te raian i buakoia manin nako te buakonikai, ao n aron te raian te teei i buakoia nanai n tiibu, are ngkana e mwananga i buakoia ao e na toubekaia man raebitia, ao bon akea ae kona ni kamaiuia.\n\n17 E na tabekaki rake baim i aoia aiam, ao ni kabane am kairiribai a na tewenakoaki.\n\n18 Ao N na ikotiia au botanaomata n ikotiia n aron te aomata ngkana e ikota ana wiita iaon tano.\n\n19 Bwa N na karaoa au botanaomata ake e a tia te Tama ni karaoa te berita ae tabu mangaia, eng, N na karaoi koroia bwa e na riki bwa te biti ae matoatoa, ao N na karaoi ukin rangaia bwa te buraati. Ao kam na batiboia aomata aika a mwaiti ao N na katabua aia raka nakon te Uea, ao aia bwai nakon Uean te aonaba ni kabuta. Ao nooria, bon Ngai ae I karaoi.\n\n20 Ao e na koro bukina bwa, e taku te Tama, bwa kabaangin ana momotiraoi e na tine i aoia n te bong arei; ao ngkana aki rairinanoia ao e na bwaka i aoia, e taku te Tama, eng, i aoia abaia Tientaire nako.\n\n21 Ao e na koro bukina bwa N na kateia au botanaomata, O te bata are Iteraera.\n\n22 Ao nooria, N na kateirakeia au botanaomata n te aba aio, ibukin kakoroan bukin te berita ae tabu are I karaoia ma tamami are Iakobwa; ao e na riki bwa Ierutarem ae boou. Ao e na mena i buakoia te botanaomata aio te mwaaka mai karawa; eng, N na bon mena naba i buakomi.\n\n23 Nooria, boni Ngai are e taekinna Mote, ngke e kangai, E na kateirakea te burabeti te Uea ae Atuami i buakomi ma i buakoia tarimi, ae aekakiu; kam na ongo irouna ni bwaai ni kabane ni bwaai nako ake e na taekin nakoimi. Ao e na koro bukina bwa ni kabane aomata ake aki ongo iroun te burabeti anne a na teweaki nako mai i buakoia aomata.\n\n24 E koaua ae I tuangkami, eng, ni kabane burabeti mai iroun Tamuera ao ake a rimwina, ni kabane ake a tia n taetae ma ni kakoaua ibukiu.\n\n25 Ao nooria, ngkami natia burabeti; ao ngkami kaain te bata are Iteraera; ao ngkami kaain te berita are e tabu are e karaoia te Tama ma ami bakatibu, ni kangai nakon Aberaam: Ao e na kakabwaiaki te aonaba man am kariki.\n\n26 E a tia te Tama ni kateirakeai moa ibukimi, ao e kanakoai bwa N na kakabwaiaingkami bwa kam na tannako ngkami ni kabane n tatabemaningkami man ami bure; ao e riki aio ibukina bwa ataein te berita ae tabu ngkami.\n\n27 Ao i mwin are kam a kakabwaiaki ao e a kakoroaki bukin te berita ae tabu are e karaoia te Tama ma Aberaam, ni kangai: A na kakabwaiaki ni kabane kaain te aonaba man am kariki—n te aro are e a bwaro te Tamnei ae Raoiroi i aoia Tientaire mai irou are te kakabwaia i aoia Tientaire are e na kakorakoraia bwa a na korakora ao a na kamaenakoia au botanaomata, O te bata are Iteraera.\n\n28 Ao a na riki bwa bwaai ni karawawata nakoia aomatan te aba aio. Ma e ngae n anne ngkana a tia ni karekea bwaninin au euangkerio, ao ngkanne ngkana a kamatoai nanoia ni kaitaraai ao N na manga kaoki aia bure nako aon atuuia, e taku te Tama.\n\n29 Ao N na uringa te berita ae tabu are I a tia ni karaoia ma au botanaomata; ao I a tia ni karaoa te berita ae tabu mangaia bwa N na ikotiia n te tai are I taku, bwa N na manga anganiia riki te aba are abaia aia bakatibu bwa aia bwai, are bon te aba are Ierutarem, are te aba ni berita ibukiia n aki toki, e taku te Tama.\n\n30 Ao e na koro bukina bwa e na roko te tai, are e na taekinaki bwaninin au euangkerio nakoia;\n\n31 Ao a na kakoauai, bwa Ngai Iesu Kristo, Natin te Atua, ao man tataro nakon te Tama n arau.\n\n32 Ao aia taan tararua a na tabekirake bwanaia, ao a na ikotii bwanaia n anene; bwa a na bon nooria n oin mataia.\n\n33 Ao ngkanne e na manga ikotiia te Tama, man anganiia Ierutarem bwa abaia ni bwaibwai.\n\n34 Ao a na takarua n anene ma te kimwareirei—Ikotaki n anene, taabo aika a kamaroa i Ierutarem; bwa e a tia te Tama ni karau nanoia ana botanaomata, e a tia ni kabooa Ierutarem.\n\n35 E a tia ni kaota baina ae tabu te Tama imataia aaba nako ni kabane; ao a na bane tokin aonaba n noora ana kamaiu te Tama; ao N na katiteuanaki ma te Tama.\n\n36 Ao ngkanne e na kakoroaki bukin are e koreaki: Uti, uti riki ao katoka korakoram, O Tion; katokai kunnikaim aika a tikiraoi, O Ierutarem, te kaawa ae bubura ae tabu, bwa man te tai aei ao akea ae e na manga kawariko ae tuai ni korotobibiaki ao e bareka.\n\n37 Ioiko man te bubu; teirake, tekateka, O Ierutarem; kabwarako ma ni kabaean roroam, O natin Tion te aine ae ko kabureaki.\n\n38 Bwa e taku te Uea: Kam a tia ni kaboonakoingkami ibukin te akea, ao ko na kabooaki n akea te mwane.\n\n39 E koaua, e koaua, ae I tuangkami, bwa au botanaomata a na ataa arau; eng, n te bong anne ao a a na ataia bwa Ngai ae I taetae.\n\n40 Ao ngkanne a na kangai; Ai tamaroara i aoni maunga waen teuare e uoti rongorongo aika raraoi nakoia, ae tataekina te rau; man uouoti rongorongo aika raroi nakoia ake a raoiroi, man tataekina te kamaiuaki; are e taku nakon Tion: E tautaeka Atuam!\n\n41 Ao ngkanne e na iai te takarua: Nako ngkoe, nako ngkoe, nako ma ikanne, tai riinga te bwai ae bareka; nako ngkoe mai irouna; ko na itiaki ngkoe ae ko uouoti ana bwai ni mwakuri te Uea.\n\n42 Bwa ko na bon aki kitanna ma te kawaekoa ke ni birinako; bwa e na rimoam te Uea, ao Atuan Iteraera e na mena ibukim.\n\n43 Nooria, e na babaire au toro ma te wanawana; e na karietataki ma n neboaki i eta ma n anganaki te rietata.\n\n44 Ao a mwaiti ake a mimiakina—e tarabuaka aron tein ubuna, riki nakoia aomata nako, ao aron naba rabwatana nakoia natia aomata mwaane.\n\n45 Ao e na katimtim i aoia aaba aika a mwaiti; Uea a na kain wiia mai irouna, bwa bwaai ake a tuai man tuangaki a na bon noori; ao te bwai are a bon tuai n ongo a na iangoia.\n\n46 E koaua, e koaua ae I tuangkami, bwaai aikai a na bon riki, n aron are e tuangai te Tama. Ao ngkanne te berita ae tabu aio are e berita n ae tabu iai te Tama ma ana botanaomata a na kakoroaki bukiia; ao ngkanne Ierutarem e na manga kaainaki irouia au botanaomata, ao e na riki bwa abaia ni bwaibwai.\n\n", "3-ne 21": "[center][font_size=26]Mwakoro 21[/font_size][/center]\n\n[i]E na ikotaki Iteraera ngkana e roko Ana Boki Moomon—A na riki Tientaire bwa aomata aika a inaomata iaon Amerika—A na bon kamaiuaki ngkana a aki kakewekewe ao a ongeaba; ngkana aki, ao a na teweaki nako ma ni kamaunaki—Iteraera e na katea Ierutarem ae boou, ao a na manga oki baronga ake a tia ni bua. Uakaan ma 34 N.K.[/i]\n\n1 Ao e koaua ae I tuangkami, I anganingkami te kanikina, n te aro are kam na ataa te tai are a nang riki iai bwaai aikai—are N na ikotiia iai man maenakoia n te tai ae maan, au botanaomata, O te bata are Iteraera, ao N na katea i buakoia au Tion;\n\n2 Ao nooria, aio te bwai are N na anganingkami ibukin te kanikina—bwa e koaua ae I tuangkami bwa ngkana bwaai aika I a tia n taekin nakoimi, ao are N na taekin nakoimi rimwi, ni mwaakan te Tamnei ae Raoiroi are kam na anganaki mai iroun te Tama, a na kaotaki nakoia Tientaire bwa aonga n ataia aomata aikai bwa nikiraia kaain te bata are Iakobwa, ao rongorongoia au botanaomata aikai ake a na kamaenakoaki irouia.\n\n3 E koaua, e koaua, ae I tuangkami, ngkana bwaai aikai a kaotaki nakoia mai iroun te Tama, ao e na roko mai iroun te Tama, mai irouia nakoimi;\n\n4 Bwa ni wanawanan te Tama ao e bon riai bwa a na kateaki n te aba aio, ma ni karikaki bwa aomata aika a inaomata ni mwaakan te Tama, bwa aonga n roko bwaai aikai mai irouia nakoia nikiraia ami kariki, n te aro bwa e na kakoroaki bukin ana berita ae tabu te Tama are e berita n ae tabu iai ma ana botanaomata, O te bata are Iteraera.\n\n5 Ngaia are, ngkana te mwakuri, ao mwakuri ake a na karaoaki i buakomi i mwin aio a roko mai irouia Tientaire, nakoia ami kariki ake a na kerikaaki n aia aki onimaki ibukin te bure.\n\n6 Bwa bon nanon te Tama bwa e na roko mai irouia Tientaire, n te aro are e na kaota mwaakana nakoia Tientaire, ibukin aei bwa ngkana Tientaire aki kamatoatoai nanoia, bwa aonga n rairinanoia man roko nakoiu ma ni bwabetitoaki n arau man atai koauan raoi au reirei, bwa aonga ni warekaki i buakoia au botanaomata, O te bata are Iteraera;\n\n7 Ao ngkana a koro bukin bwaai aikai ao ami kariki a moanna n atai bwaai aikai—e na riki bwa te kanikina nakoia, bwa a aonga n ataia bwa e a tia ni waaki ana mwakuri te Tama ibukin kakoroan bukin ana berita ae tabu are e a tia ni karaoia ma te botanaomata ake kaain te bata are Iteraera.\n\n8 Ao ngkana e roko te bong arei, e na koro bukina bwa a na kaini wiia Uea; bwa te bwai are a tuai n tuangaki a na nooria; ao te bwai are a tuai ma n ongo ana iangoia.\n\n9 Bwa n te bong arei, ibukiu ao te Tama e na mwakuria te mwakuri, are e na kakannato ao e na kamimi i buakoia; ao e na iai i buakoia ake a na aki kakoaua, e ngae ngke e na taekinna te aomata nakoia.\n\n10 Ma nooria, maiuin au toro e na mena i nanon baiu; ngaia are a na bon aki kammarakia, e ngae ngke e na nibwaibwai irouia, ma N na kamarurungnga, bwa N na kaotia nakoia bwa wanawanau e korakora riki nakon ana kamwamwane te riaboro.\n\n11 Ngaia are e na koro bukina bwa ane e rawa ni kakoauai au taeka, Ngai Iesu Kristo, are e na karokoa te Tama irouia Tientaire, man anganna te mwaaka bwa e na karokoia nakoia Tientaire, (e na bon karaoaki n aron are e taku Mote) a na bon kaokoroaki mai i buakoia au botanaomata ake kaain te berita ae tabu.\n\n12 Ao au botanaomata ake nikiraia ana aomata Iakobwa a na mena i buakoia Tientaire, eng, i buakoia n aron te raian i buakoia manin te buakonikai, n aron te raian te teei i buakoia nanai n tiibu, are ngkana e rimarenaia e toubekaia ao e raebitia nakon mwakorokoro, ao akea ae kona ni kamaiuia.\n\n13 A na tabekaki rake baia i aoia taan ribaia, ao a na kaokoroaki mai irouia aia kairiribai ni kabane.\n\n14 Eng, te maraia nakoia Tientaire ngkana a aki rairinanoia; bwa e na koro bukina n te bong arei, e taku te Tama, are N na kaokoroia ami aoti mai i buakomi, ao N na urui ami kaa ni buaka.\n\n15 Ao N na tuki kaawa ake n abami, ma ni kabwakai ni kabane ami tabo ni katantan;\n\n16 Ao N na tuka te mwakuri n tabunea man abami, ao e na manga aki oki n iai ami taan tabunea;\n\n17 N na tuki naba ami boua aika a kaaraki, ao ami boua aika a tei i buakomi, ao kam na manga aki oki n taromauria ana mwakuri baimi.\n\n18 Ao N na kiniki am buakoako mai i buakomi, ao N na urui naba ami kaawa.\n\n19 Ao e na koro bukina bwa ni kabane te kewe ma te mwaamwana te aba, ao te bakantang, ao te ikakaiwi, ao nakoa n ibonga aika kewe, ao aaro ni kabekaau, a na bane ni kamaunaki.\n\n20 Bwa e na koro bukina bwa, e taku te Tama, bwa n te bong arei ao ane e aki rairananona man nakon Natiu ae Moan te Tangiraki, ao N na kanakoia mai buakoia au botanaomata, O te bata are Iteraera;\n\n21 Ao N na karaoa te karekekai ao te un ae korakora i aoia, n aiaron naba nakoia beekan, n te aro ae a tuai ma n ongoongoo mai mwaaina.\n\n22 Ma ngkana a rairinanoia man ongo n au taeka, man aki kamatoai nanoia, N na katea au ekaretia i buakoia, ao a na rin nakon te berita ae tabu ma ni warekaki i buakoia nikiran kanoan Iakobwa, are I a tia n anga te aba aio bwa aia bwai;\n\n23 Ao a na buokiia au botanaomata, ake nikiran kanoan Iakobwa ao ake mwaitin naba kaain te bata are Iteraera ake a na roko, bwa a na katea te kaawa ae bubura, are e na aranaki bwa Ierutarem ae Boou.\n\n24 Ao ngkanne a na buokiia au botanaomata bwa aonga n ikotaki, ake a maenako iaon te aba, nakon Ierutarem ae Boou.\n\n25 Ao ngkanne e na roko mwaakan karawa i aoia i buakoia; ao N na mena i buakoia.\n\n26 Ao ngkanne e na waaki ana mwakuri te Tama n te bong arei, n te tai naba are e kabwarabwaraki te euangkerio aio i buakoia nikiraia te botanaomata. E koaua ae I tuangkami, n te bong arei ao e na waaki ana mwakuri te Tama i buakoia au botanaomata, eng, irouia naba baronga ake a tia ni bua, are e kairia nako te Tama ma i Ierutarem.\n\n27 Eng, e na waaki te mwakuri i buakoia au aomata ake a kamaenakoaki, ma te Tama ni katauraoa te kawai are a na kona ni kawarai, n te aro are a na wetea te Tama n arau.\n\n28 Eng, ao ngkanne e na waaki te mwakuri, ma te Tama n aaba nako ni katauraoa te kawai are a na ikotaki iai aomata nakon mwengaia nakon abaia ni bwaibwai.\n\n29 Ao a na otinako man aaba nako; ao a na aki ienikuri n nako, ke ni birinako, bwa N na rimoaia, e taku te Tama, ao N na mena i bukia.\n\n", "3-ne 22": "[center][font_size=26]Mwakoro 22[/font_size][/center]\n\n[i]N boong aika kaitira, e na kateaki Tion ma ana titeiki, ao e na ikotaki Iteraera ibukin te nanoanga ao te marau n nano—A na tokanikai—Kabootaua ma Itaia 54. Uakaan ma 34 N.K.[/i]\n\n1 Ao ngkanne e na koro bukin te bwai are e koreaki: Anene, O are ko kanoaboo, ngkoe are ko aki kariki uaa; takarua n anene, man tang n takarua, ngkoe are ko aki marakina marakin te bung, bwa a mwaiti riki natin are e kamaroaa nakon natin te aine are e mareaki, e taku te Uea.\n\n2 Kabwabwaka nnen am umwanrianna, ao ke a karenaa rokin am tabo; tai katautau, kananaui ami bwai ni kabaebae ao kamatoatoai ami titeiki.\n\n3 Bwa ko na koburake n te angatai ao n te angamaing, ao kanoami a na bwainiia Tientaire ao a na karaoi kaawa aika a kamaroa bwa ana maekanaki.\n\n4 Tai maaku, bwa ko na bon aki bwainrang; ao e na bon aki naba kabaeaki newem bwa ko na aki kamamaeaki; bwa ko na mwaninga maamaam n am tai n rikirake, ko na aki uringa ribakim n am tai n rikirake, ao ko na manga aki uringa ribakim ngke e mate buum.\n\n5 Bwa te tia karikiko, are kaainabam, aia Uea Taanga ni Buaka bon arana; ao am Tia Kabomwi, Teuare e Tabu mai Iteraera—e na weteaki bwa Atuaia te aonaba ni kabuta.\n\n6 Bwa e a tia te Uea n araniko bwa te aine ngkoe ae ko mwanuokinaki ma ni karawawataki tamneim, ao te buu ae ko ataei ngkoe, n te tai are ko aki butimwaeaki iai, e taku Atuam.\n\n7 I a tia ni mwanuokiniko i nanon te tai ae uarereke, ma N na manga ikotiko ma au nanoanga ae korakora.\n\n8 I bukin uniu ae uarereke ao I karaba matau mai iroum, ma ibukin te akoi ae aki totoki ao I nanoangaiko, e taku te Uea ae am Tia Kabomwi.\n\n9 I bukin aei, ao aiaron tain te ieka n ana tai Noa, bwa n aron are I a tia ni berita bwa e na manga aki oki n iekaki te aonaba n aekan te ieka are n ana tai Noa, ao I a tia ni berita bwa N na aki un iroum.\n\n10 Bwa a na nako maunga ao a na kamwaingaki tabuki, ma au akoi e bon aki kona ni kitaniko, ao e aki kamwaingaki au berita n rau ae tabu, e taku te Uea are e nanoangaiko.\n\n11 O ngkoe ae ko karawawataki, ma ni kibakiba n te angibuaka, man aki karauaki nanom! Nooria, N na kawenei atiibum aika a tamaroa mataia, ma ni katamaroai aan am kateitei n taian tabwaea.\n\n12 Ao N na karaoa am winto man taian akate, ao am mataroa man atibu aika a raneanea man ura, ao tokin tiam man atibu aika a tamaroa.\n\n13 Ao a na bane n reiakinaki ami ataei taekan te Uea; ao e na korakora rauiia ami ataei.\n\n14 Ko na kateaki i nanon te raoiroi; ao ko na raroanako man te karawawataki bwa ko na bon aki maaku, ao man te kakamaku bwa e na bon aki roko ni kaaniko.\n\n15 Nooria, a na bon ikotaki ni kaatarako, tiaki mai irou; ane e ikotaki ni kaaitarako e na bon bwaka ibukim.\n\n16 Nooria, I a tia ni karika te tia karao biti are e na uka te atibu n te ai, are e na karika te bwai ni mwakuri ibukin a na mwakuri; ao I a tia ni karika te tia urubwai bwa e na urubwai.\n\n17 Bon akea te bwai ni buaka ae karaoaki bwa e na kaaitarako ae e na tokanikai; ao ni kabane te newe ae e na taetae ni kabuakakako ni motikitaeka ko na bon kabuakaka. Aio bon te bwai ae a bwaibwai iai ana toro te Uea, ao raoiroia bon mai irou, e taku te Uea.\n\n", "3-ne 23": "[center][font_size=26]Mwakoro 23[/font_size][/center]\n\n[i]Iesu e butimaei ana taeka Itaia—E tuangiia aomata bwa a na ukoukoria burabeti—A ikotaki ana taeka Tamuera te Reimwanaite ake a kaineti ma te Mangauti. Uakaan ma 34 N.K.[/i]\n\n1 Ao ngkai, nooria, I taku nakoimi, bwa kam riai n ukoukori bwaai aikai. Eng, I anganingkami te tua bwa kam na botumwaaka n ukoukori bwaai aikai; bwa a korakora bonganan ana taeka Itaia.\n\n2 Bwa e bon koaua ae e taetae iaon bwaai ni kabane ake a kaineti ma au botanaomata ake kaain te bata are Iteraera; ngaia are e bon riai bwa e na taetae naba nakoia Tientaire.\n\n3 Ao bwaai ni kabane ake e taekin a bon riki ao a na bon riki, n aiaron taeka ake e taekin.\n\n4 Ngaia are ongo n au taeka; karaoi bwaai ake I tuangkami; ao a na bon waaki nako n ana tai ao nanon te Tama nakoia Tientaire.\n\n5 Ao ane e ongo n au taeka man rairananona ao e bwabetitoaki, e na bon kamaiuaki. Ukoukoria burabeti, bwa a mwaiti ake a kakoauai bwaai aikai.\n\n6 Ao ngkai e a koro bukina bwa ngke e a tia Iesu n taekin taeka aikai e taku riki nakoia, ngke e a tia ni kabwaranakoi koroboki aika tabu ni kabane nakoia ake e a tia ni karekei, e taku nakoia: Nooria, iai riki koroboki aika tabu ae I tangiringkami bwa kam na koroi, ae kam tuai ni koroi.\n\n7 Ao e a koro bukina bwa e taku nakon Nibwaai; Uoti mai taian rongorongo ake ko a tia ni kaawakin.\n\n8 Ao ngke e a tia Nibwaai n uoti taian rongorongo, ma ni kawenei imatana, e katokai matana i aoia man taku:\n\n9 E koaua ae I tuangkami, I tuanga au toro Tamuera te Reimwanaite bwa e na kakoaua nakoia te botanaomata aio, bwa n te bong arei ao te Tama e na kamimitonga arana irou bwa a mwaiti aomata aika itiaki ake a na teirake man te mate, ao a na kaoti nakoia aika a mwaiti, man ibuobuoki nakoia. Ao e taku nakoia: Tiaki bwa e riki aio?\n\n10 Ao ana reirei a kaeka man taku: Eng, te Uea, Tamuera e bon taetae ni burabeti n aron am taeka, ao a bon bane ni koro bukiia.\n\n11 Ao e taku Iesu nakoia: E kanga n ae kam aki korea te bwai aio, are a mwaiti aomata aika itiaki ake a teirake ma ni kaoti nakoia aika a mwaiti man ibuobuoki nakoia?\n\n12 Ao e a koro bukina bwa Nibwaai e uringnga bwa e bon tuai ma ni koreaki taekana.\n\n13 Ao e a koro bukina bwa Iesu e tua bwa e na riai ni koreaki; ngaia are e a bon koreaki taekana n aron are e tua.\n\n14 Ao ngkai e a koro bukina bwa ngke e a tia Iesu ni kabwaranakoi koroboki aika tabu ni kabane n ti teuana, are a tia ni koroi, e tuangiia bwa a na reirei bwaai ake e a tia ni kabwaranakoi nakoia.\n\n", "3-ne 24": "[center][font_size=26]Mwakoro 24[/font_size][/center]\n\n[i]Ana tia ua rongorongo te Uea e na katauraoa te kawai ibukin te Kauaoki—E na tekateka Kristo ni motikitaeka—E tuangaki Iteraera bwa e na kabwakai kabwianibwai ma karea—E a kawakinaki te boki n ururing—Kabootaua ma Maraki 3. Uakaan ma 34 N.K.[/i]\n\n1 Ao e a koro bukina bwa e tuangiia bwa a na koroi taeka ake e anga te Tama nakon Maraki, are e na tuangiia. Ao e a koro bukina bwa i mwin are a tia ni koreaki ao e kabwaranakoi. Ao aikai taeka ake e bon tuangiia, ni kangai: E taku te Tama nakon Maraki—Nooria, N na kanakoa au tia ua rongorongo, ao e na katauraoa te kawai imwaiu, ao e na waekoa n roko te Uea are kam ukoukoria nakon ana tembora, ae te tia uota rongorongon te berita ae tabu, are kam kukurei irouna; nooria, e na roko, e taku aia Uea Taanga ni Buaka.\n\n2 Ma antai ae kona n tiku n te bong are e na roko iai, ao antai ae e na teirake ngkana e kaoti? Bwa e na riki n aron ana ai te tia kaitiaki, ao ana toobu te tia kaitiaki kunnikai.\n\n3 Ao e na tekateka n aron te tia kaitiaki ao te tia kaitiaka te tirewa; ao e na kaitiakia natin Rewi mwaane, ma ni kanakoaki buakakaia n aron te koora ma te tirewa, bwa aonga n uotarake nakon te Uea aia karea i nanon te raoiroi.\n\n4 Ao ngkanne e na tamaroa aia karea Iuta ma Ierutarem nakon te Uea, n aron boong ake ngkoa, ao ririki ake ngkoa.\n\n5 Ao N na kaaniko n te motikitaeka; ao N na riki bwa te tia kakoaua ae waekoa ni kaitaraia taan tabunea, ao ni kaitaraia taan wenenibure, ao ni kaitaraia taan kabuakaka, ao ni kaitaraia taan ribuaka nakoia aia taan mwakuri, ake a mate buuia ma ake akea tamaia, ao a katannakoa te iruwa, ao aki maakai, e taku aia Uea Taanga ni Buaka.\n\n6 Bwa bon ngai te Uea, I aki bibitaki, ngaia are ngkami natin Iakobwa mwaane kam a bon aki mate n te ai.\n\n7 Kam a tia ni kitan au otenanti man aki kaawakin man aia bong ami bakatibu. Okirai ao N na okiringkami, e taku aia Uea Taanga ni Buaka. Ma kam kangai: N ningai ae ti na okiriko iai?\n\n8 E na rawebwaia te Atua te aomata? Ma kam a tia n rawebwaiai. Ma kam kangai: Ti rawebwaiko ni baikara? Ni kabwianibwai nako ma karea.\n\n9 A na reke kaimi n te rekenikai bwa kam a tia n rawebwaiai, ae te botanaomata aio ni kabane.\n\n10 Kam na urakin kabwianibwai nako nanon te bata ni kaikobwai, bwa e aonga n iai te amwarake ni mwengau; ao kam na kataai ngkai n aei; e taku aia Uea Taanga ni Buaka, bwa tao N na aki kauki wintoon karawa, ma ni kabwaroa te kakabwaia i aomi n te aro are kam na aki kona ni butimaei.\n\n11 Ao N na boaa te tia kangi bwaai ibukimi ao e na aki urui uaan abami; ao e na aki naba kamwaai uaan ami kurebe i mwaain taia n te marae, e taku aia Uea Taanga ni Buaka.\n\n12 Ao a na bane aaba nako n atongingkami bwa kam a kakabwaiaki, bwa kam na riki bwa te aba ae kam tamaroa, e taku aia Uea Taanga ni Buaka.\n\n13 A bon matoatoa ami taeka ni kaitaraai, e taku te Uea. Ao kam kangai: Teraa ae ti a tia n taekinna ni kaaitarako iai?\n\n14 Kam kangai: Akea bongan te beku ibukin te Atua, ao teraa rakara ngkana ti kaawakin ana otenanti nako ao ti a tia n nakonako n nanokawaki imatan aia Uea Taanga ni Buaka?\n\n15 Ao ngkai ti araniia ake a kainikatonga bwa a kukurei; eng, ake a karaoi mwakuri aika a bubuaka a kateaki rake; eng, a kainaomataki ake a kata te Atua.\n\n16 Ao ngkanne ake a maaka te Uea a bati n taetae imarenaia, ao e ongora man ongo te Uea; ao e koreaki te boki n ururing imatana ibukiia ake a maaka te Uea, ao a uringnga ma ni karinea arana.\n\n17 Ao a na riki bwa au bwai, e taku aia Uea Taanga ni Buaka, n te bong are N na rinei au atibu aika a raneanea ao N na kamaiuia n aron te aomata are e kamaiuia natina mwaane ake a beku ibukina.\n\n18 Ao ngkanne kam na oki man rinerine imarenan te raoiroi ao te buakaka, imarenan are e beku ibukin te Atua ao are e aki beku ibukina.\n\n", "3-ne 25": "[center][font_size=26]Mwakoro 25[/font_size][/center]\n\n[i]A na kabuekaki ake a kainikatonga ma ni buakaka n aiaron maange n te kauaoki—E na oki Eria i mwaain te bong are e kakannato ma ni kakamaku anne—Kabootaua ma Maraki 4. Uakaan ma 34 N.K.[/i]\n\n1 Bwa nooria, e na roko te bong are e na kabuebue n aiaron te ai n umum; ao ni kabane ake a kainikatonga ma ni kakaraoa ae buakaka, a na riki bwa maange; ao te bong are e na roko arei a na kabuekaki iai, e taku aia Uea Taanga ni Buaka, ao a na akea wakaaia ke mwangaia.\n\n2 Ma nakoimi ake kam maaka arau, e na teirake Natin te Raoiroi ma te kamaiu i nanon baina; ao kam na mwananga nako man rikirake n aroia kao ataei ake a mena n nneia n tararuaki.\n\n3 Ao kam na toubekaia ake a buakaka; bwa a na riki ni mannang i aan waemi n te bong are I karaoa aei iai, e taku aia Uea Taanga ni Buaka.\n\n4 Uringa ana tua Mote, au toro, are I anga te tua nakoina i Oreba ibukin Iteraera ni kabane, ma kaetieti ao motikitaeka.\n\n5 Nooria, N na kanakoa Eria, te burabeti i mwaain rokon ana bong te Uea are e korakora ma ni kakamaku;\n\n6 Ao e na rairinanoia taama nakoia natiia, ao nanoia naati nakoia tamaia, bwa mwiina N na roko n orea te aonaba n te maraia.\n\n", "3-ne 26": "[center][font_size=26]Mwakoro 26[/font_size][/center]\n\n[i]E kabwaranakoi bwaai ni kabane Iesu ma i moana—Merimeri ao ataei a taekin bwaai aika a kamimi ake a bon aki kona ni koreaki—Ake a mena n Ana Ekaretia Kristo a bane n titebo aroia. Uakaan ma 34 N.K.[/i]\n\n1 Ao ngkai e a koro bukina bwa ngke e a tia Iesu n taekin bwaai aikai e kabwaranakoi nakoia aomata ake a uanao; ao e kabwaranakoi bwaai ni kabane nakoia, ake a bubura ao a uarereke.\n\n2 Ao e taku: Koroboki aika tabu aikai ake akea iroumi, e tua te Tama bwa N na anganingkami; bwa e bon wanawana irouna are a na anganaki rooro n taai aika a na roko.\n\n3 Ao e kabwaranakoi bwaai ni kabane, man te moan tai ni karokoa te tai are e na roko ni mimitongina—eng, bwaai ni kabane ake a na roko iaon te aba, ni karokoa are a na ran bwain karawa n te kabuebuea ae korakora, ao te aonaba e na ikotaki n niniraki n aron te ninira ni boki, ao a na mauna karawa ma te aonaba;\n\n4 Ao ni karokoa naba te kabanea ni bong are e korakora, ngkana ni kabane aomata ma reeti nako ao neewe a na tei imatan te Atua, bwa a na motikaki taekaia man aia mwakuri, bwa a raraoi ke a bubuaka—\n\n5 Ngkana a raraoi, a na nakon te mangauti n te maiu are aki totoki; ao ngkana a buakaka, nakon te mangauti ni kabuakakaki; ngkai a kakaitara, teuana n te itera are teuana ao are teuana n te itera are teuana, n aron te nanoanga, ao te momotiraoi, ao tabun Kristo, are bon iai i mwaain rikin te aonaba.\n\n6 Ao ngkai e bon aki kona ni koreaki n te boki aei, katebubuan mwakoron bwaai ae e bon taekin ni koaua Iesu nakoia aomata;\n\n7 Ma nooria, ana bwaatua Nibwaai a bon mwaiti riki kanoaia ae mwakoron bwaai ake e taekin nakoia aomata.\n\n8 Ao I a tia ni koroi bwaai aikai, ake bwaai ake aki bongana riki ma ni bwaai ake e reireinia aomata; ao I a tia ni koroi nakoia ma te kantaninga bwa a na kona ni kairaki nakoia aomata aikai, mai irouia Tientaire, n aron taeka ake e a tia n taekin Iesu.\n\n9 Ao ngkana a tia ni karekea aio, are e bon riai bwa a na karekea moa, bwa kaotan aia onimaki, ao ngkana arona bwa a kakoauai bwaai aikai ao ngkanne a na kaotaki riki nakoia bwaai riki aika a korakora.\n\n10 Ao ngkana arona bwa aki kakoauai bwaai aikai, ao ana tauaki bwaai ake a korakora ma irouia, ibukin kabuakakakia.\n\n11 Nooria, N nang bon koroi, bwaai ni kabane ake a koreaki iaon ana bwaatua Nibwaai, ma e tabuia te Uea, ni kangai: N na kata aia onimaki au botanaomata.\n\n12 Ngaia are Ngai, Moomon, I bon koroi bwaai ake e tua te Uea nakoiu. Ao ngkai Ngai, Moomon, I a katoka au taetae, ma ni waaki ni koroi bwaai ake I a tia n tuangaki.\n\n13 Ngaia are, I tangiria bwa kam na nooria bwa te Uea e bon reireinia ni koaua aomata, i nanon te maan ae teniua te bong; ao i mwin anne ao e kakaoti nakoia mwaitin te tai, ao e tabeuta te kariki ni mwaitin te tai, ao e kakabwaia, ao e anganiia.\n\n14 Ao e a koro bukina bwa e reirei ma ni karaoa te mwakuri n ibuobuoki nakoia natia aomata ake a uanao ake e a tia n taekinia, ao e kabwarai neweia, ao a bon taekin nakoia aia bakatibu taekan bwaai aika a korakora ma ni kamimi, aika a korakora riki nakon are e kaotia nakoia te botanaomata; ao e kabwarai neweia bwa aonga ni kona n taetae.\n\n15 Ao e a koro bukina bwa i mwin are e rierake nako karawa—te kauatai are e kaota rabwatana nakoia, ao e a tia n nakon te Tama, i mwin tiana ni katoka aorakiia aia aoraki, ao aia mwauku, man tia ni kauki mataia aia mataki ma ni kauka taningaia ake a bonotaninga, man tia naba ni karaoi aekan mwakuri ni kamaiu nako i buakoia, ma ni kauta te aomata man te mate, man tia ni kaota mwaakana nakoia, ao e a tia n rierake nakon te Tama—\n\n16 Nooria, e a koro bukina bwa n te ingabong ao a ikotaki aomata ake a uanao imarenaia, ao a nooria ataei aikai; eng, ao merimeri naba a bon kaurei wiia man taekin bwaai aika a kamimi; ao bwaai ni kabane ake a taekin a bon tabuaki aomata bwa a na koroi.\n\n17 Ao e a koro bukina bwa ana reirei Iesu ake e a tia n rineia a waaki n te tai anne ni bwabetito man reireinia ake a mwaiti ake a roko nakoia; ao te mwaiti ake a roko ni bwabetitoaki n aran Iesu a bon kaonaki n te Tamnei ae Raoiroi.\n\n18 Ao a mwaiti mai irouia ake a noori man ongo bwaai aika aki kona n taekinaki, ake a bon ki katauaki i aan te tua bwa a na koreaki.\n\n19 Ao a bon reirei, man ibuobuoki imarenaia; ao a bon katiteboaki ni bwaai nako imarenaia, ao ni kabane aomata a bon momotiraoi n aia waaki imarenaia.\n\n20 Ao e a koro bukina bwa a bon karaoi bwaai ni kabane ake e tuangiia Iesu bwa a na karaoi.\n\n21 Ao naake a bwabetitoaki n aran Iesu a bon aranaki bwa ana ekaretia Kristo.\n\n", "3-ne 27": "[center][font_size=26]Mwakoro 27[/font_size][/center]\n\n[i]Iesu e tuangiia bwa a na arana te Ekaretia n arana—Oin tabena ma Ana karea ni kamaiu bon ngaia kanoan Ana euangkerio—A tuangaki aomata bwa a na rairinanoia ma ni bwabetitoaki bwa aonga ni kaitiakaki iroun te Tamnei ae Raoiroi—A na katotonga Iesu. Uakaan ma 34–35 N.K.[/i]\n\n1 Ao e a koro bukina bwa ngke a mwananga ana reirei Iesu ma ni kabwarabwarai bwaai ake a tia n ongo man noori, ma ni bwabetito n aran Iesu, e a koro bukina bwa a ikotaki ana reirei ma ni katiteuanaki n te tataro are korakora ma te aki mamatam.\n\n2 Ao Iesu e kaota rabwatana nakoia, bwa a bon tataro nakon te Tama n arana; ao e roko Iesu man tei i buakoia, ao e taku nakoia: Tera ae kam tangiria bwa N na anganingkami?\n\n3 Ao a taku nakoina: Te Uea, ti tangiria bwa ko na tuangira te ara are ti na arana iai te ekaretia aio; bwa bon iai te itabaraaraa i buakoia aomata ni kaineti ma te bwai aio.\n\n4 Ao e taku te Uea nakoia: E koaua, e koaua, ae I tuangkami, e aera ngkai a na ngurengure man itabaraaraa te botanaomata aio ti ibukin te bwai aei?\n\n5 A tuai ni wareki koroboki aika tabu, are e taku bwa kam na katokaa i aomi aran Kristo, are bon arau? Bwa kam na weteaki n te ara aei n te kabanea ni bong;\n\n6 Ao ane e katokaa iaona arau, man teimatoa n uaa te toki, ao e na bon kamaiuaki n te kabanea ni bong.\n\n7 Ngaia are, ane kam na karaoia, ao kam na karaoia n arau; ngaia are kam na arana te ekaretia n arau; ao kam na wetea te Tama n arau bwa e na kakabwaia te ekaretia ibukiu.\n\n8 Ao e na kanga n ae au ekaretia ngkana e aki aranaki n arau? Bwa ngkana e aranaki te ekaretia n aran Mote ao ngkanne bon ana ekaretia Mote; ke ngkana e aranaki n aran te aomata ao ngkanne bon ana ekaretia te aomata; ma ngkana e aranaki n arau ao ngkanne bon au ekaretia, ngkana a kateitei iaon au euangkerio.\n\n9 E koaua ae I tuangkami, bwa kam kateaki iaon au euangkerio; ngaia are kam na aranii bwaai ake kam aranii, n arau; ngaia are ngkana kam wetea te Tama, ibukin te ekaretia, ngkana kam karaoia n arau ao e na ongo te Tama iroumi;\n\n10 Ao ngkana e kateaki te ekaretia iaon au euangkerio ao ngkanne e na kaoti oin ana mwakuri te Tama iai.\n\n11 Ma ngkana e aki kateaki iaon au euangkerio, ma e kateaki iaon aia mwakuri aomata, ke iaon ana mwakuri te riaboro, e koaua ae I tuangkami a bon kimwareirei n aia mwakuri i nanon te tai ae aki maan, ao teutana i mwin teutana ao e na roko te toki, ao a na koreaki man teweaki nako nanon te ai, are akea te oki ma iai.\n\n12 Bwa aia mwakuri a tou mwiia, bwa a bon koreaki ibukin aia mwakuri; ngaia are uring bwaai ake I a tia n tuangkami.\n\n13 Nooria I a tia n angani ngkami au euangkerio, ao aio te euangkerio are I a tia n anganingkami—bwa I roko nakon te aonaba ni karaoa nanon Tamau, ibukina bwa e kanakomaiai Tamau.\n\n14 Ao e kanakomaiai Tamau bwa I aonga n tabekaki rake iaon te kaibangaki; ao i mwina ngkana I tabekaki rake iaon te kaibangaki, N na burimaunia aomata nakoiu, bwa ngkai I a tia n tabekaki rake irouia aomata ao aomata a na manga tabekaki rake iroun te Tama, bwa a na tei imatau, ni motikaki taekaia man aia mwakuri, bwa a raoiroi ke a buakaka—\n\n15 Ao aio bukin ae I tabekaki rake iai; ngaia are, ibukin mwaakan te Tama ao N na burimaunia aomata nakoiu, bwa a na motikaki taekaia n aron aia mwakuri.\n\n16 Ao e na koro bukina bwa ane e rairananona ma ni bwabetitoaki n arau e na nuai; ao ngkana e teimatoa n uaa te toki, nooria, e na bon akea ana bure imatan Tamau n te bong arei ngkana I tei ni motika taekan te aonaba.\n\n17 Ao ane e aki teimatoa n uaa te toki, e na bon koreaki man teweaki nako nanon te ai, are akea te karairaki ma iai, ibukin ana momotiraoi te Tama.\n\n18 Ao aio te taeka are e a tia n anganiia natia aomata. Ao ibukin aio ao e kakoroi bukin taeka ake e a tia n anga, ao e aki kewe, ma e kakoroi bukin ana taeka ni kabane.\n\n19 Ao akea te bwai ae bareka ae kona n rin n ueana; ngaia are akea ae kona n rin i nanon ana rau ma ti naake a tia n teboki aia kunnikai n raraau, ibukin aia onimaki, ao aia rairannano man aia bure, ao aia kakaonimaki n uaa te toki.\n\n20 Ao ngkai aio te tua: Rairinanomi ngkami tokin aonaba, ao nako mai nakoiu ma ni bwabetitoaki n arau, bwa kam aonga ni katabuaki ngkana kam butimwaea te Tamnei ae Raoiroi, bwa kam aonga n tei n akea barekami imatau n te kabanea ni bong.\n\n21 E koaua, e koaua, ae I tuangkami, aio bon au euangkerio; ao kam atai bwaai ake kam riai ni karaoi i nanon au ekaretia; bwa mwakuri ake kam noorai ni karaoi ao anne ae kam riai naba ni karaoi: bwa te bwai are kam noorai ni karaoia ao anne naba are kam na karaoia.\n\n22 Ngaia are ngkana kam karaoi bwaai aikai ao kam na kakabwaiaki, bwa kam na uotaki rake n te kabanea ni bong.\n\n23 Koroi bwaai aikai ake kam a tia n noori man ongo, ma tai karaoi ake a tabuaki.\n\n24 Koroi aia mwakuri te botanaomata aio, are a na karaoi, n aron are a tia ni koreaki, ake bwaai ake a tia n riki.\n\n25 Bwa nooria, a na motikaki taekaia te botanaomata aio, man taian boki ake a tia ni koreaki, ao ake a na koreaki, bwa man boki aikai ao a na ataaki aia mwakuri irouia aomata.\n\n26 Ao nooria, a bane ni koreaki bwaai iroun te Tama; ngaia are man taian boki ake a koreaki ao e na motikaki iai taekan te aonaba.\n\n27 Ao kam ataia bwa kam na riki bwa taan motika taekaia te botanaomata aio, n aron te motikitaeka are N na angani ngkami, are e momotiraoi. Ngaia are aekan aomata raa ngkami? E koaua ae I tuangkami, kam na riki n ai arou.\n\n28 Ao ngkai N na nakon te Tama. Ao e koaua ae I tuangkami, bwa bwaai ni kabane ake kam na tuanga te Tama n arau kam na bon anganaki.\n\n29 Ngaia are, bubuti ao kam na anganaki; karebwerebwe ao e na kaukaki nakoim; bwa ane e bubuti, e na reke irouna; ao nakon ane e karebwerebwe ao e na kaukaki.\n\n30 Ao ngkai, nooria, e a korakora au kimwareirei, n te aro are e a onrake, ibukimi, ao te roro aio; eng, ao e bon kimwareirei te Tama, ao ana anera aika a tabu ni kabane ibukimi ao te roro aio; bwa akea ma i buakoia ae bua.\n\n31 Nooria, I tangiria bwa kam na oota; bwa I kananonaia ake a maiu ngkai ake kaain te roro aio; ao akea ma i buakoia ae bua; ao e bon bwanin kimwareireiu irouia.\n\n32 Ma nooria, i nanokawaki ibukin te kaaua n roro man te roro aio, bwa a kairaki nako ni kabureaki iroun are bon natin betetion; bwa a na kaboai nako n te tirewa ao te koora, ao ibukin are e na kanna te koa ao are a kona n urua taan iraa ma ni kimoaia. Ao n te bong arei N na kawaria, ma ni kaoka oin aia mwakuri iaon atuuia.\n\n33 Ao e a koro bukina bwa ngke e a tia Iesu ni katoki taeka aikai e taku nakoia ana reirei: Riin n te mataroa are e eti; bwa e wariki te mataroa, ao e irariki te kawai are e kaineti nakon te maiu; ao ti tabeman ake a na kunea; ao e rababa te kawai are e kaineti nakon te mate, ao a mwaiti ake a na toua, ni karokoa e roko te bong, are akea aomata ae a kona ni beku iai.\n\n", "3-ne 28": "[center][font_size=26]Mwakoro 28[/font_size][/center]\n\n[i]Ruaman mai i buakoia reirei ake tengaun ma uoman a anganaki te berita bwa e na koro bukin ae a tangira te kani bwaibwai ni uean Kristo ngkana a mate—Nibwaite ake teniman a anganaki te mwaaka iaon te mate bwa a tangiria n te aro bwa a na tiku iaon te aba ni karokoa ae roko Iesu—A bitaki rabwataia ao a noori bwaai ae aki tau i aan te tua bwa a na taekin, ao a bon mwammwakuri n ibuobuoki ngkai i buakoia aomata. Uakaan ma 34–35 N.K.[/i]\n\n1 Ao e a koro bukina bwa ngke e a tia Iesu n taekin taeka aikai, e taetae nakoia ana reirei, temanna i mwin temanna, ni kangai nakoia: Teraa te bwai ae kam tangiria mai irou, i mwin nakou nakon te Tama?\n\n2 Ao a bane n taetae, ma ti teniman ae aki, ni kangai: Ti tangiria bwa ngkana e a toki maiura n aomata, ao ngkana e a toki ara mwakuri are ko weteira nako iai, bwa ti na waekoa n roko nakoim n ueam.\n\n3 Ao e taku nakoia: Kam na kakabwaiaki ibukin te bwai aei are kam tangiria mairoou; ngaia ae ngkana e a tia ni koro itibwi ma uoua ami ririki ao kam na roko n ueau; ao kam na kunea te rau irou.\n\n4 Ao ngke e a tia n taetae nakoia, e rairaki nakoia ake teniman, man taku nakoia: Teraa ae kam tangiria bwa a na karaoaki nakoimi, ngkana I a nakon te Tama?\n\n5 Ao a rawawata i nanoia, bwa a rawa n taekina te bwai are a tangiria mai irouna.\n\n6 Ao e taku nakoia: Nooria, I atai ami iango, ao kam tangira te bwai are e tangiria mai irou Ioane, are e tangiraki irou, are bon raou n au tai ni mwakuri, i mwaain are I tabekaki rake irouia Iutaia.\n\n7 Ngaia are kam na kakabwaiaki bwa kam na bon aki katoonga te mate; ma kam na maiu man noori ni kabane ana mwakuri te Tama nakoia natia aomata, ni karokoa ae a kakoroaki bukin bwaai nako n aron nanon te Tama, ngkana I roko ni mimitongiu ma mwaakan karawa.\n\n8 Ao kam na bon aki rinanon marakin te mate ma ngkana I roko ni mimitongiu ao kam na bitaki n te rube ni mata man te rabwata ae maamate nakon te rabwata ae aki maamate; ao ngkanne kam na kakabwaiaki n uean Tamau.\n\n9 Ao riki, kam na bon aki namakina te maraki ngkai kam maiu n rabwata, ao akea naba te nanokawaki ma ti ibukin buren te aonaba; ao N na karaoa aio ibukin te bwai are kam tangiria ma iroou, bwa kam bon tangiria bwa kam na kairia tamneia aomata nakoiu, n ana tai te aonaba ni iai.\n\n10 Ao ibukin aio e na reke iroumi bwaninin te kimwareirei; ao kam na tekateka n uean Tamau; eng, e na onrake kimwareireimi, n aron te Tama ngke e anganai bwaninin te kimwareirei; ao kam na riki n arou, ao Ngai bon aiaron te Tama; ao ti teuana Ngai ma te Tama.\n\n11 Ao te Tamnei are e Raoiroi e taekina koauan te Tama ao Ngai; ao te Tama e anga te Tamnei are e Raoiroi nakoia natia aomata, ibukiu.\n\n12 Ao e a koro bukina bwa ngke e a tia Iesu n taekin taeka aikai, e riingia ni kabane n tabonibaina, ma ti ake teniman ake a na tiku, ao ngkanne e a kitania.\n\n13 Ao nooria, a uki karawa, ao a tabekaki rake nako karawa, ao a noori man ongo bwaai aika aikoa kona n taekinaki.\n\n14 Ao a bon tabuaki bwa a na taekin; ao a bon aki naba anganaki te mwaaka bwa a na taekin bwaai ake a noori man ongo;\n\n15 Ao a bon aki ataia bwa a mena i nanon rabwataia ke i tinanikun rabwataia, bwa titebo irouia ma a oneaki rabwataia, n te aro are a bitaki man te rabwata n iriko nakon te aro n aki maamate, n te aro are a kona n noori iai ana bwai te Atua.\n\n16 Ao e a koro bukina bwa a bon mwakuri riki iaon te aba; ma e ngae n anne a bon aki mwakuri ni bwaai ake a tia n ongo man noori, ibukin te tua are a anganaki i karawa.\n\n17 Ao ngkai, I aki ataia bwa a rabwata n aomata ke a rabwata n aki maamate man te bong are e bitaki iai rabwataia ke aki.\n\n18 Ma ti aei ae I ataia, n aron te rongorongo are tia n anganaki—a bon mwananga n te aonaba, ma ni mwakuri n ibuobuoki nakoia aomata ni kabane, n ikotiia aika a mwaiti nakon te ekaretia ake a kakoaua aia kabwarabwara; ao a bwabetitoia, ao mwaitia ake a bwabetitoaki a bon karekea te Tamnei are e Raoiroi.\n\n19 Ao a teweaki nako nanon te nne ni kaikain irouia ake tiaki kaain te ekaretia. Ao aikoa kona n tauia nne ni kaikain bwa a raeuaki nakon uoua.\n\n20 Ao a teweaki nako aantano; ma a bon orea te aonaba n ana taeka te Atua, n te aro are a kainaomataaki ma i kabin te aonaba ni mwaakana; ngaia are aki kona ni keken taian mwanono aika a tau ibukiia.\n\n21 Ao a teweaki nako nanon te tabo ni kanai ai teniua te tai ao a bon aki ikoaki.\n\n22 Ao a bon teweaki nako nanon nneia maan aika a kakang uoua te tai; ao nooria, a bon takakaro ma taian man n aiaron te teei ma te tiibu te teei ae mamma, ao a bon aki ikoaki.\n\n23 Ao e a koro bukina bwa a bon mwananga i buakoia ana botanaomata Nibwaai, ma ni kabwarabwara ana euangkerio Kristo nakoia aomata ni kabane iaon te aba; ao a bon rairaki nakon te Uea, ao a bane n ikotaki nakon ana ekaretia Kristo, ao ngaia are a kakabwaiaki aomatan te roro anne, n aron ana taeka Iesu.\n\n24 Ao ngkai, Ngai, Moomon, I a katoka au taetae ae kaineti ma bwai aikai moa n te tai aei.\n\n25 Nooria, N nang koroi araia ake aki katoonga te mate, ma e katabuai te Uea; ngaia are I a aki koroi, bwa a raba man te aonaba.\n\n26 Ma nooria, I a tia n nooria, ao a bon tia ni karaoi aia mwakuri n ibuobuoki nakoiu.\n\n27 Ao nooria, a na mena i buakoia Tientaire, ao a na aki ataaki irouia Tientaire.\n\n28 A na mena naba i buakoia Iutaia, ao a na bon aki ataaki irouia Iutaia.\n\n29 Ao e na koro bukina bwa a na karaoa te mwakuri n ibuobuoki n te tai ae boraoi ma wanawanan te Uea nakoia a na baronga Iteraera ake a maenako, ao nakoia aaba nako, reeti, neewe ao aomata ni kabane, ao a na kairia mai iai nakon Iesu aomata aika a mwaiti, bwa e aonga ni koro bukin te bwai are a tangiria, ao ibukin naba mwaakan te Atua ni kamatoa te koaua are e mena irouia.\n\n30 Ao a bon riki n aroia ana anera te Atua, ao ngkana a tataro nakon te Tama n aran Iesu a kona ni kaotiia nakon te aomata ngkana a taku bwa e raoiroi ibukiia.\n\n31 Ngaia are, a na mwaiti mwakuri aika a korakora ma ni kamimi aika a na karaoaki irouia, i mwaain te bong are e korakora are e na roko ngkana ni kabane aomata a na bon tei imatan ana kaintekateka ni motikitaeka Kristo.\n\n32 Eng, e na bon iai naba te mwakuri ae korakora ma ni kamimi ae e na riki i buakoia Tientaire, i mwaain te bong ni motikitaeka anne.\n\n33 Ao ngkana iai iroumi ana taeka te Atua are a kaota rongorongon ana mwakuri ni kabane ake a kamimi Kristo, ao n aron ana taeka Kristo, kam na bon ataia bwa e bon koaua bwa a na roko bwaai aikai.\n\n34 Ao te maraia nakon are e rawa n ongo n ana taeka Iesu, ao nakoia naba ake e a tia n rineia ma ni kanakoia i buakoia; bwa ane e rawa ni butimwaea ana taeka Iesu ao aia taeka ake e a tia ni kanakoia; ao ngaia are e na bon aki butimwaia n te kabanea ni bong.\n\n35 Ao e raoiroi riki ngke arona bwa a bon tuai ma ni bungiaki. Bwa n ami kantaninga kam kona ni kaakea ana momotiraoi te Atua, ae kam kamatauninga, are e a tia n toubekaki i aan waeia aomata, are e na otinako mai irouna te kamaiuaki.\n\n36 Ao ngkai nooria, ngke I taetae ni kaineti ma aomata ake e a tia n rineia te Uea, eng, naake teniman naba ake a tabekaki rake nako karawa, ao I aki ataia bwa a kaitiakaki man te maamate nakon te aki maamate.\n\n37 Ma nooria, man te tai are I a tia ni koroi, I a tia n ukoria mai iroun te Uea, ao e a tia ni kaotia nakoiu bwa e bon riai bwa e na iai te bitaki nakon rabwataia, bwa mwiina ao a na riai ni katoonga te mate.\n\n38 Ngaia are, e aonga n ae aki katoonga te mate ao bon iai te bitaki ae korakora ae karaoaki nakon rabwataia, bwa aonga n aki namakina te maraki ke te nanokawaaki ma ti ibukin buren te aonaba.\n\n39 Ngkai te bitaki aio bon titebo ma are e na riki n te kabanea ni bong; bwa bon iai te bitaki ae korakora i aoia, n te aro are akea mwaakan Tatan i aoia, ao e a aki kona ni kariria; ao a kaitiakaki rabwataia, ao a tabu, ao akea mwaakan te aonaba ae kona n tauiia.\n\n40 Ao a tiku n te aro aei ni karokoa ana bong ni motikitaeka Kristo; ao n te bong arei a na manga karekea te bitaki riki ae korakora, ao a na butimwaeaki nakon Uean te Tama ao a na manga aki kitanna, ma a na maeka ma te Atua i karawa n aki toki.\n\n", "3-ne 29": "[center][font_size=26]Mwakoro 29[/font_size][/center]\n\n[i]Rokon Ana Boki Moomon bon te kanikina bwa te Uea e a waaki n ikotiia Iteraera ma ni kakoroa bukin Ana berita aika a tabu—Naake a totokoi na kaotioti ni boong aika kaitira ao ana bwai n tituaraoi a na reke kaia. Uakaan ma 34–35 N.K.[/i]\n\n1 Ao ngkai nooria, I taku nakoimi bwa n te tai are e noora riaina iai te Uea, n oin wanawanana, bwa a na roko taeka aikai nakoia Tientaire n aron ana taeka, ao ngkanne kam kona n ataia bwa te berita ae tabu are e karaoia te Tama ma tibun Iteraera ibukin kaokakia nakon abaia ni bwaibwai, bon iaon kawaina ni kakoroaki bukina.\n\n2 Ao kam kona n ataia bwa ana taeka te Uea, ake a tia n taekinaki irouia burabeti aika a tabu, a na bane ni kakoroaki bukiia; ao kam aki riai n taku bwa te Uea e kawaeremwea rokona nakoia tibun Iteraera.\n\n3 Ao kam aki riai n iangoia inanomi bwa taeka ake a tia n taekinaki akea manenaia, bwa nooria, e na bon uringa ana berita ae tabu te Uea are e a tia ni karaoia ma ana botanaomata aika kaain te bata are Iteraera.\n\n4 Ao ngkana kam noori taeka aikai ni kaoti i buakomi, ao ngkanne kam aki riai n ribai ana waaki te Uea: bwa e mena ana kabaang ni momotiraoi te Uea n angataina; ao nooria, n te bong arei, ngkana kam ribai ana waaki, e na bon karekea te anga are e na konako iai.\n\n5 Te maraia nakon are ribai ana mwakuri te Uea; eng, te maraia nakon are e na kakewea Kristo ma ana mwakuri!\n\n6 Eng, te maraia nakon are e na kakewei ana kaotioti te Uea, ao ane e na taku bwa e aki mwakuri te Uea man te kaotioti, ke n te taeka ni burabeti, ke ni bwaintituaraoi, ke n neewe, ke n te katoki aoraki, ke ni mwaakan te Tamnei ae Raoiroi!\n\n7 Eng, ao te maraia nakon ane e na taku n te bong arei, ibukin karekean arona bwa akea te kakai ae e kona ni karaoia Iesu Kristo; bwa ane e karaoa aio ao e na riki n aron natin te Betetion, are akea te nanoanga ibukina, n aron ana taeka Kristo!\n\n8 Eng, ao kam aki riai ni manga katiitii, ke n ribaia, ma ni bwainataeia Iutaia, ke nikiraia kaain te bata are Iteraera; bwa nooria, e na uringa ana berita ae tabu te Uea ma ngaia, ao e na karaoia nakoia te bwai are e a tia n tuea iai.\n\n9 Ngaia are kam na aki taku bwa kam kona ni katannakoa angaatain te Uea nako angamaingina, bwa e aonga n aki karaoa te motikitaeka ni kakoroi bukin berita ake a tabu are e a tia ni karaoia ma te bata are Iteraera.\n\n", "3-ne 30": "[center][font_size=26]Mwakoro 30[/font_size][/center]\n\n[i]Tientaire ni boong aika kaitira a tuangaki bwa a na rairinanoia, a na kawara Kristo, ao a na warekaki ma kaain te bata are Iteraera. Uakaan ma 34–35 N.K.[/i]\n\n1 Ongora, O ngkami Tientaire, ao ongo ana taeka Iesu Kristo, Natin te Atua ae maiu, are e a tia n tuangai bwa N na taekinna ni kaineti ma ngkoe, bwa nooria e tuangai bwa N na taetae ni kaineti ma ngkami, bwa, nooria, e tuangai bwa N na koroboki ni kangai:\n\n2 Tannako, ngkami ni kabane Tientaire, man aromi aika a bubuaka; ao rairinanomi man ami mwakuri aika a bubuaka, man ami kewe ao ami mwaamwana te aba, ao ami mwakuri ni kabekaau, ao ami mwakuri aika bati n ribaki aika raba; ao ami waaki n taromauri bouananti, ao ami tiritiri, ao nakoa n ibonga aika kewe, ao ami bakantang, ao ami ikakaiwi, ao man ami buakaka ni kabane ma ami mwakuri aika bati n ribaki, ao nakomai nakoiu, ma ni bwabetitoaki n arau, bwa e aonga n reke iroumi kamaunan ami bure, ao kam kaonaki n te Tamnei ae Raoiroi, bwa kam aonga ni warekaki ma au botanaomata ake kaain te bata are Iteraera.\n\n", "4-ne 1": "[center][font_size=26]Te Kaaua n Nibwaai[/font_size][/center]\n\n[center][font_size=26]Ana Boki Nibwaai Are Natin Nibwaai Te Mwaane—Temanna Ma i buakoia Ana Reirei Iesu Kristo[/font_size][/center]\n\nRongorongoia ana botanaomata Nibwaai, n aron ana reekoti.\n\n[center][font_size=26]Mwakoro 1[/font_size][/center]\n\n[i]A rairaki Nibwaite ao Reimwanaite nakon te Uea—A katiteboaki ni bwaai nako, a karaoi kakai, ao a nakoraoi aroia iaon te aba—I mwin uoua te tienture, ao a rikirake, waaki aika a karika te maenako, te buakaka, teiraken ekaretia aika a kewe ao te bwainikirinaki—I mwin tenibubua te ririki, ao a buakaka maiuia Nibwaite ao Reimwanaite—Amaron e karabai rongorongo ake a tabu. Uakaan ma 35–321 N.K.[/i]\n\n1 Ao e a koro bukina bwa e a toki te katenibwi ma aua n ririki, ao te katenibwi ma nimaua naba n ririki, ao nooria ana reirei Kristo a katea ana ekaretia Iesu n aaba ni kabane ake a uakaan. Ao ni kabane ake a roko nakoia ma n rairaki ni koaua man aia bure, a bon bwabetitoaki n aran Iesu; ao e bon reke naba irouia te Tamnei are e Raoiroi.\n\n2 Ao e a koro bukina bwa n te katenibwi ma onoua n ririki, ao a rairaki aomata nakon te Uea, iaon te aba, aika Nibwaite ao Reimwanaite, ao bon akea te itabaraaraa ma te ikakaiwi imarenaia, ao a bon eti raoi aroia imarenaia.\n\n3 Ao a katiteboaki imarenaia, ngaia are a bon aki kaubwai ao aki kainnano, aki kabaeaki ao aki inaomata, ma a bon kainaomataaki, ao a katoonga te bwai n tituaraoi mai karawa.\n\n4 Ao e a koro bukina bwa e a toki te katenibwi ma itiua n ririki naba ao e reiti nako n iai te rau n te aba.\n\n5 Ao iai mwakuri aika a korakora ma ni kamimi ake a karaoaki irouia ana reirei Iesu, n te aro are a bon katoki aoraki, kateirakeia maate, ao a kanakonakoia ake a mwauku, ao a kanorabaia ake a mataki, ao ake a bonotaninga a ongo; ao a karaoi aeka ni kakai nako i buakoia natiia aomata; ao bon akea te kakai are a karaoi ma ti n aran Iesu.\n\n6 Ao ngaia are e a toki naba te katenibwi ma waniua n ririki, ao te katenibwi ma ruaiwa, ao te kaabwi ma teuana, ao te kaabwi ma uoua, eng, ni karokoa e bane te kaabwi ma ruaiwa n ririki, ao te kanimwabwi ma teuana naba, ao te kanimabwi ma uoua; eng, ao ni karokoa ae bane te kanimabwi ma ruaiwa n ririki.\n\n7 Ao e kakorakora kanakoraoan aia waaki te Uea n te aba; eng, n te aro are a manga katei kaawa aika a bubura n taabo ake a kabuekaki iai kaawa aika a bubura.\n\n8 Eng, ao te kaawa are e bubura are Taraemera a karaoia bwa e na manga moan kateaki riki.\n\n9 Ma a bon mwaiti kaawa ake a tia n iinako, ao e waerake te ran n onoi mwiia; ngaia are a bon aki kona ni kaboouaki kaawa aika a bubura aikai.\n\n10 Ao ngkai, nooria, e a koro bukina bwa ana aomata Nibwaai a bon rikirake ni matoatoa, ao e rianako waekoan mwaitia, ao a riki bwa aomata aika a rianako tamaroaia ma tikiraoia.\n\n11 Ao a mareaki, ma n anganako te aba bwa a na iein, ao a kakabwaiaki n aron mwaitin taian kakabwaia ake e a tia n anganiia te Uea.\n\n12 Ao a bon aki manga nakonako i mwin mwakuri ma otenanti man ana tua Mote; ma a bon nakonako i mwin tua ake a tia ni karekea mai iroun aia Uea ao Atuaia, n reitinako n aki mamatam ao n tataro ma ni kakaitibo n aki toki n tataro ao n ongo ana taeka te Uea.\n\n13 Ao e a koro bukina bwa bon akea te itabaraaraa i buakoia aomata ni kabane, n te aba ni kabuta; ma a bon mwaiti kakai aika a kamimi aika a karaoi ana reirei Iesu.\n\n14 Ao e a koro bukina bwa e a toki te kaitibwi ma teuana n ririki, ao te kaitibwi ma uoua n ririki naba, eng, ao ni kakimototoa, ni karokoa ae bane te kaitibwi ma ruaiwa n ririki; eng, bon te bubua te ririki ae bane, ao ana reirei Iesu, ake e a tia n rineia a bane n nako n ana bwaretaiti te Atua, ma ti ake teniman ake a na tiku; ao bon iai riki ana reirei ake a manga katabuaki bwa onean mwiia; ao a mwaiti naba man te roro anne ake a tia n toki maiuia.\n\n15 Ao e a koro bukina bwa bon akea te itabaraaraa n te aba, ibukin tangiran te Atua are e bon maeka inanoia aomata.\n\n16 Ao akea te bakantang, waaki ni kauntaba, uruan te mweraoi, waaki ni kabekaau, te kewe, ke te tiriaomata, ke aekan nako te waaki ni kaibwabwaru; ao e koaua bwa bon akea riki te botanaomata n ai aroia ae a kukurei i buakoia aomata nako ake a karikaki ni bain te Atua.\n\n17 Bon akea taan iraa, ke taan tiriaomata, ao akea naba Reimwanaite, ke aekan reeti riki n aomata; ma a katiteuanaki, natin Kristo, ao taan bwaibwai n uean te Atua.\n\n18 Ao ai kakabwaiakira ngaiia! Bwa e bon kakabwaiaia te Uea n aia waaki nako; eng, a bon kakabwaiaki ma ni kanakoraoaki aroia ni karokoa ae bane tebubua ao tebwina te ririki; ao te moan roro n ana tai Kristo a mate, ao bon akea te itabaraara n te aba ni kabuta.\n\n19 Ao e a koro bukina bwa Nibwaai, are e kawakina te kabanea n reekoti aio, (ao e kaawakin iaon ana bwaatua Nibwaai) e mate, ao natina te mwaane are Amota e kawakinna n onea mwiina; ao e kawakinna iaon ana bwaatua Nibwaai naba.\n\n20 Ao e kawakinna i nanon wanibwi ma aua te ririki, ao bon iai te rau n te aba, ma ti akea irouia tabeman aomata ake a birinako man te ekaretia ao a katokaa i aoia te ara are Reimwanaite; ngaia are ai manga iai Reimwanaite n te aba.\n\n21 Ao e a koro bukina bwa e a mate naba Amota, (ao bon tebubua ruabwi ma aua te ririki ma i mwin rokon Kristo) ao natina te mwaane are Amota e kawakina te reekoti n onean mwiina; ao e kawakinna naba iaon ana bwaatua Nibwaai; ao e koreaki naba n ana boki Nibwaai, are bon te boki aei.\n\n22 Ao e a koro bukina bwa e a bane uabubua te ririki; ao a mate kaain te kauoua n roro ma ti tabeman ake a tiku.\n\n23 Ao ngkai Ngai, Moomon I tangiria bwa kam na ataia bwa e a rikirake mwaitia aomata, n te aro are a kabuta aon te aba, ao a rikirake ni korakora kaubwaia, ibukin rikiraken aroia mai iroun Kristo.\n\n24 Ao ngkai, n te kauabubua ma teuana n ririki ao bon iai ma i buakoia ake a tabekakirake n te kainikatonga, n aron bwainakin kunnikai aika a bobuaka, ma aekan nako bwaeao ake a raneanea, ma bwain te aonaba aika a tamaroa.\n\n25 Ao man te tai anne ao a bon aki katiteboaki n aron aia bwai ma kaubwaia.\n\n26 Ao a moanna ni bwenauaki nakon mwakorokoro aika a mwaiti; ao a waaki ni katei ekaretia ibukiia bwa e aonga n reke rakaia, ao a kakewea ana ekaretia ni koaua Kristo.\n\n27 Ao e a koro bukina bwa ngke e a bane uabubua ao tebwina te ririki a mwaiti ekaretia n te aba; eng, a mwaiti ekaretia ake a taekinna bwa a ataa Kristo, ma a bon kakewei mwaitin kanoan ana euangkerio, n te aro are a butimaei aekan nako te buakaka, ao a bon angan are e bareka te bwai ae tabu are e riai n tabuaki ibukin aki tauna.\n\n28 Ao te ekaretia aio e bon rianako mwaitin kaaina ibukin te buakaka, ao ibukin mwaakan Tatan are e bon reke tauan nanoia irouna.\n\n29 Ao riki, bon iai naba te ekaretia are e kakewea Kristo; ao a bwainikirina ana ekaretia ni koaua Kristo, ibukin aia nanorinano ao kakoauan Kristo; ao a bon ribaia ibukin taian kakai aika a mwaiti ake a mwakuri imarenaia.\n\n30 Ngaia are a bon kabongana te mwaaka ao te korakora i aoia ana reirei Iesu ake e bon tataninga ma ngaia, ao a bon teweaki nako nanon te nne ni kaikain; ao ni mwaakan ana taeka te Atua, are e mena irouia, ao a raeuaki nakon uoua nne ni kaikain, ao a otinako ni karaoi aia kakai aika a kamiimi n aron ana taeka.\n\n31 Ma e ngae n anne, e ngae ngke iai taian kakai aomata a bon kamatoatoa nanoia, ao a ukoukora tiringakia n aroia Iutaia i Ierutarem ngke a ukoukora tiringakin Iesu, n aron ana taeka.\n\n32 Ao a bon teweia nako nanon te nne ni kanai ai, ao a otinako n akea te ikoaki irouia.\n\n33 Ao a bon teweaki nako nanon nneia maan aika kaakang, ao a bon takakaro ma maan ake a kaakang n aron te teei ma te tiibu te teei; ao a bon otinako mai i buakoia n akea ikoakiia.\n\n34 Ma e ngae n anne, a kamatoatoai nanoia aomata, bwa a bon kairaki irouia ibonga ma burabeti ni kewe bwa a na katei ekaretia, ma ni karaoi aekan nako te buakaka. Ao a bon oroia ana aomata Iesu; ma ana aomata Iesu a bon aki kabooa oreakia. Ao ngaia are a kerikaaki n aia aki onimaki ao ni buakaka, man te ririki teuana nakon te ririki teuana, ni karokoa ae bane uabubua ao tenibwi te ririki.\n\n35 Ao ngkai e a koro bukina bwa n te ririki aei, eng, n te uabubua ao tenibwi ma teuana n ririki, ao e a bon korakora te maenako imarenaia aomata.\n\n36 Ao e a koro bukina bwa n te ririki aei ao a teirake te botanaomata aika Nibwaite, ao bon taan kakoaua raoi Kristo; ao i buakoia bon iai ake a aranaki irouia Reimwanaite—bwa Iakobwaite, ao Iotebwaite, ao Tioramwaite;\n\n37 Ngaia are taan kakoaua raoi Kristo, ao taan taromauria ni koaua Kristo, (are a mena i buakoia ana reirei Iesu ake teniman ake ana tataninga) a bon aranaki bwa Nibwaite, ao Iakobwaite, ao Iotebwaite, ao Tioramwaite.\n\n38 Ao e a koro bukina bwa naake a totokoa te euangkerio a bon aranaki bwa Reimwanaite, ao Remueraite, ao Itimaeraite; ao a bon aki kerikaaki n aia aki onimaki ma bon nanoia ni kaitara ana euangkerio Kristo; ao a bon reireinia natia bwa a na kakewekewe, n aroia aia bakatibu, ake a bua man te moan tai.\n\n39 Ao aio ibukin buakakaia ma aia mwakuri aika bati n ribaki aia bakatibu, n aron naba are n te moan tai. Ao a reireinaki bwa a na ribaia natin te Atua, n aron are Reimwanaite a reireinaki bwa a na ribaia natin Nibwaai mai moana.\n\n40 Ao e a koro bukina bwa uabubua ao abwi ma aua te ririki ae e a tia ni bane, ao aikai aia waaki aomata. Ao mwakoroia aomata ake a bubuaka riki a bon rikirake ni matoatoa, ao a rikirake riki ni mwaiti riki nakoia ana aomata te Atua.\n\n41 Ao a bon reitinako ni katei ekaretia ibukiia, ma ni katamaroaia n aekan bwaai nako aika a kakawaki. Ao ngaia are uabubua ao nimabwi te ririki ae bane, ao uabubua ao onobwi naba te ririki.\n\n42 Ao e a koro bukina bwa aomata ake a buakaka riki a waaki ni manga katei aia taeka n tuea aika a karaba ma aia waaki ni kamwamwane are ana waaki Kateanton.\n\n43 Ao aomata naba ake a aranaki bwa ana botanaomata Nibwaai a moanna ni kainikatonga inanoia, ibukin rianakon kaubwaia, ma n riki ni kamoamoa n aroia tariia, ake Reimwanaite.\n\n44 Ao man te tai aei ao a nanokawaki ana reirei ibukin buren te aonaba.\n\n45 Ao e a koro bukina bwa ngke e a bane tenibubua te ririki, ao a bon korakora buakakaia ana aomata Nibwaai ao Reimwanaite ao bon titebo aroia.\n\n46 Ao e a koro bukina bwa taan kamwarua ake Kateanton a bon kabuta aon te aba; ao bon akea ae raoiroi ma ti ana reirei Iesu ake teniman. Ao a kaikoi koora ma tirewa aika a bati, ao ni bobwai ma ni kabobwai n aekan bwaai nako.\n\n47 Ao e a koro bukina bwa i mwin banen tenibubua ao nimaua te ririki, (ao aomata a bon tiku naba n aroia ni buakaka) ao e mate Amota; ao tarina are Amaron, e bon kaawakin taian reekoti n onea mwiina.\n\n48 Ao e a koro bukina bwa ngke e a bane tenibubua ao uabwi te ririki, ao Amaron e kairoroaki iroun te Tamnei are e Raoiroi bwa e na karabai taian reekoti ake a tabu—eng, ni kabane taian reekoti ake a tabu ake a tia ni karuoaki man te roro teuana nakon te roro teuana, ake a tabu—ni karokoa tenibubua ao uabwi te ririki man te tai are e roko iai Kristo.\n\n49 Ao e karabai iroun te Uea, bwa aonga ni manga roko riki irouia nikiraia kaain te bata are Iakobwa, n aron taeka ni burabeti ao ana berita te Uea. Ao aio tokin ana reekoti Amaron.\n\n", "morm 1": "[center][font_size=26]Ana Boki Moomon[/font_size][/center]\n\n[center][font_size=26]Mwakoro 1[/font_size][/center]\n\n[i]E reireinaki Moomon iroun Amaron taekan reekoti ake a tabu—E a waaki te bubuaka imarenaia Nibwaite ao Reimwanaite—A uotaki nako Nibwaite ake teniman—E teimatoa ni waaki te buakaka, te aro ni kakewekewe, te waaki ni kakaraoi ao te tabunea. Uakaan ma 321–326 N.K.[/i]\n\n1 Ao ngkai, Ngai ae Moomon, I a koroi reekoti n bwaai ake I a tia n noori ma n ongo, ao I aranna bwa Ana Boki Moomon.\n\n2 Ao n te tai are Amaron e karabai iai taian reekoti iroun te Uea, e roko nakoiu, (ngke tao tebwina au ririki, ao I a moanna n reireinaki n aron reiakinaia au botanaomata) ao e taku Amaron nakoiu: I nooria bwa te teei ngkoe ae ko taua ma nanom n aroarom, ao ko bon waekoa naba n oota ni bwaai nako;\n\n3 Ngaia are ngkana e a kaan uabwi ma aua am ririki I tangiria bwa ko na uringi bwaai ake ko a tia n noori ni kaineti ma te botanaomata aio; ao ngkana e a kaan am ririki anne, ao nakon te aba are Antam, nakon te tabuki are e na aranaki bwa Tiem; ao ikanne are I a tia iai n taunii koroboki ake a tabu iroun te Uea ake a kaineti ma te botanaomata aio.\n\n4 Ao nooria, ko na anaa ana bwaatua Nibwaai nakoim ao ake nikirana ko na katikui n te tabo are a mena iai; ao ko na koroi iaon ana bwaatua Nibwaai bwaai ni kabane ake ko noori ni kaineti ma te botanaomata aio.\n\n5 Ao Ngai, Moomon, ngkai bon kanoan Nibwaai, (ao aran Tamau bon Moomon) I uring taeka ake e tuangai Amaron.\n\n6 Ao e a koro bukina bwa ngke, e a kaan tebwi ma teuana au ririki, I a uotaki nako iroun tamau nakon te aba are e mena i meang, nakon naba te aba are Taraemera.\n\n7 E a bon kaonaki aon te aba n taian kateitei, ao a mwaiti aomata n te aro ae kanga mwaitin tanon taari.\n\n8 Ao e a koro bukina bwa n te ririki aei ao bon iai te buaka imarenaia Nibwaite, ake bon Nibwaite, ao Iakobwaite ao Iotebwaite ao Tioramwaite; ao te buaka aei bon imarenaia Nibwaite, ao Reimwanaite ao Remueraite ao Itimaeraite.\n\n9 Ngkai Reimwanaite ao Remueraite ao Itimaeraite a bon aranaki bwa Reimwanaite, ao botaki aika uoua aikai bon Nibwaite ao Reimwanaite.\n\n10 Ao e a koro bukina bwa e a waaki te buaka imarenaia n tian Taraemera, i rarikin ranin Tiitan\n\n11 Ao e a koro bukina bwa a ikotiia Nibwaite ae te mwaiti ae korakora ni mwaane, n te aro are e a mwaiti riki nakon te ware ae tenibwi te ngaa. Ao e a koro bukina bwa a bon karekea n te ririki naba aei buaka tabeua ake a tokanikai iai Nibwaite i aoia Reimwanaite ao a tiringia aika a mwaiti.\n\n12 Ao e a koro bukina bwa Reimwanaite a katoka aia baire, ao e reke te rau n te aba; ao e tiku te aba n rau i nanon te maan ae aua te ririki, ao bon akea kawawaean te raraa.\n\n13 Ma e teimatoa te buakaka iaon te aba ni kabuta, n te aro are te Uea e a uotia nako ana reirei ake moan te tangiraki irouna, ao a toki mwakuri ni kakai ao ni katoki aoraki ibukin buakakaia aomata.\n\n14 Ao bon akea bwaai n tituaraoi mai iroun te Uea, ao e a bon aki roko te Tamnei are e Raoiroi i aoia aomata, ibukin buakakaia ma aia kakewekewe.\n\n15 Ao Ngai, bon tebwi ma nimaua au ririki ao kanga e reke irou te aro ae I taataua ma nanou, ngaia are I bon kawaraki iroun te Uea, ao I katoonga ma n ataa ana raoiroi Iesu.\n\n16 Ao I bon waaki ni kabwarabwara nakoia te botanaomata aio, ma e bon in wiiu, ao I bon tabuaki bwa N na kabwarabwara nakoia; bwa nooria bon nanoia ni kaitara Atuaia ao a uotaki nako ana reirei ake a moan te tangiraki man te aba, ibukin buakakaia.\n\n17 Ma I bon tiku i buakoia, ma I bon tabuaki bwa N na kabwarabwara nakoia, ibukin matoatoan nanoia; ao ibukin matoatoan nanoia ao e bon karekeaki kaain te aba ibukiia.\n\n18 Ao ana taan iraa Kateanton, ake a mena i buakoia Reimwanaite, a bon kaona te aba ma te kakamaku, n te aro are kaain te aba a bon karabai kaubwaia i aan tano; ao a bon kai mwarua ibukina bwa te Uea e karekea kain te aba, ngaia are aki kona n tauii, ke ni kaawakin riki.\n\n19 Ao e a koro bukina bwa bon iai taan kakaraoi, ao taan tabunea, ma waaki n tabunea; ao e roko mwaakan teuare e buakaka iaon te aba ni kabuta, n te aro are a koro iai bukin ana taeka Abinataai ni kabane, ao Tamuera are te Reimwanaite ni kabane.\n\n", "morm 2": "[center][font_size=26]Mwakoro 2[/font_size][/center]\n\n[i]Moomon e kaira aia taanga ni buaka Nibwaite—E taonanako te aba te raraa ao te urubwai nakon te maiu—A bwaebwaeti ma n nanokawaki Nibwaite ma te nanokawaki are a namakinna ake a kabuakakaaki—E a bane aia bong n akoaki—Moomon e karekei ana bwaatua Nibwaai—A reiti nako taian bubuaka. Uakaan ma 327–350 N.K.[/i]\n\n1 Ao e a koro bukina bwa n te ririki naba arei ao e a waaki te buaka riki imarenaia Nibwaite ao Reimwanaite. Ao e ngae ngke I bon rangi n ataei, e bon bubura rabwatau; ngaia are a rineai ana botanaomata Nibwaai bwa N na riki bwa aia tia kairiri, ke te tia kairiia aia taanga ni buaka.\n\n2 Ngaia are e a koro bukina bwa n au katebwi ma onoua n ririki ao I a bon mwananga mai moaia aia taanga ni buaka Nibwaite, ni kaaitaraia Reimwanaite; ngaia ai tenibubua ao uabwi ma onoua te ririki ae a tia n nako.\n\n3 Ao e a koro bukina bwa n te katenibubua ao uabwi ma itiua n ririki ao a bon roko iaora Reimwanaite ma te korakora ae bati, n te aro are a maaku kaain au taanga ni buaka; ngaia are a bon aki kan un, ao a kerikaaki nakon aaba ake i meang.\n\n4 Ao e koro bukina bwa ti bon roko n te kaawa are Angkora, ao ti bon taua te kaawa, mani katauraoi ibukin kawakinara mai irouia Reimwanate. Ao e a koro bukina bwa ti bon kamatoatoa te kaawa ni korakorara; ma e ngae ngke ti kamatoatoai a bon roko naba Reimwanaite iaora ma ni kakioira nako man ara kaawa.\n\n5 Ao a bon kakioira nako naba ma n te aba are Tawita.\n\n6 Ao ti mwananga nako ma n roko n te aba are Iotua, are e mena n te tia i maeao i rarikin taari.\n\n7 Ao e koro bukina bwa ti bon ikotiia ara aomata ni kawaekoaira n aron are ti kona, bwa ti aonga n ikotiia n ti teuana te rabwata.\n\n8 Ma nooria, e a onrake te aba irouia taan kamwarua ao irouia Reimwanaite; ao e ngae ngke e a bon korakora te urubwai are e na roko nakoia au botanaomata, a bon aki rairinanoia man aia mwakuri aika a bubuaka; ngaia are e a buta te aba ni kabane n te raraa ao te urubwai nakon te maiu, irouia Nibwaite ao Reimwanaite; ao aomata a katiteuanaki ni kaitara te tua n aron aia babaire ni kabuta te aba.\n\n9 Ao ngkai, iai aia uea Reimwanaite, ao arana bon Aaron; ao e roko ni kaaitaraira ma ana taanga ni buaka ae abwi ma aua te ngaa mwaitin kaaina. Ao nooria, I kaaitaraia ma raou aika abwi ma uoua te ngaa mwaitia. Ao e a koro bukina bwa I tokanikai iaona ma au taanga ni buaka n te aro are e a birinako mai matau. Ao nooria, a bane n riki bwaai aikai, ao a tia ni bane tenibubua ao tenibwi te ririki.\n\n10 Ao e a koro bukina bwa a waaki n rairinanoia Nibwaite man buakakaia, ao a tang, n aron are e taetae ni burabetiaki iroun Tamuera are te burabeti; bwa akea te aomata ae e kona ni kawakina oin ana bwai, ibukina bwa iai taan iraa, kamwarua, ao taan tiriaomata, ao te mwakuri ni kakaraoi, ao te tabunea are e mena n te aba.\n\n11 Ao ngaia are e a waaki te tang ni wenei ao te bwaebwaeti n te aba ni kabane ibukin bwaai aikai, ao ai moaraara riki i buakoia ana botanaomata Nibwaai.\n\n12 Ao e a koro bukina bwa ngke Ngai, Moomon, I noora aia bwaebwaeti ma aia tang ni wenei ao nanokawakia imatan te Uea, e bon kimwareirei nanou inanou, bwa I ataa ana nanoanga ao ana taotaonaki n nano te Uea i nanon te tai ae maan, ngaia are I taku inanou bwa ngkana e nanoangaiia ao a na manga riki bwa aomata aika a raraoi.\n\n13 Ma nooria, e bon matebuaka kimwareireiu aei, ibukina bwa nanokawakia bon tiaki ibukin te rairannano, ibukin raoiroin te Atua; ma bon te nanokawaki ibukina bwa a kabuakakaaki, ibukina bwa te Uea e bon aki kariaia bwa a na kukurei i nanon karaoan te bure.\n\n14 Ao a bon aki nako nakon Iesu ma te nano ae uruaki ma n raraoma, ma a bon tataebuaka te Atua, ao a tangiria ni mate. Ma e ngae n anne a bon korakai ma aia kabaang ibukin iangoan maiuia.\n\n15 Ao e a koro bukina bwa e a manga oki riki nanokawakiu nakoiu, ao I nooria bwa te bong n akoi e a tia n nako mai irouia, n te maiu n rabwata ao n te maiu n tamnei; bwa I nooria ngaa ma ngaa aika a koreaki ni kabwakaki ibukin tereteren kaitaraan te Atua irouia, ao a bwarietata n aron te maniua iaon te aba. Ao ngaia are bon tenibubua ao abwi ma aua te ririki aika a tia ni bane\n\n16 Ao e a koro bukina bwa n te katenibubua ao abwi ma nimaua n ririki ao Nibwaite a waaki ni biri nako mai irouia Reimwanaite; ao a bon kakioaki ni karokoa ae a roko n te aba are Iation, i mwaain are e kona n reke katokaia n te tai are a kekerikaki iai.\n\n17 Ao ngkai, te kaawa are Iation e mena i rarikin n te aba are Amaron e taunii iai rongorongo iroun te Uea, bwa aonga n aki uruakaki. Ao nooria I a tia n nako n aron ana taeka Amaron, n anai ana bwaatua Nibwaai, ma ni karaoa te reekoti n aron ana taeka Amaron.\n\n18 Ao iaon ana bwaatua Nibwaai ao I bon karaoa te rongorongo ae bwanin ibukin mwakuri aika a buakaka ma mwakuri aika bati n ribaki ni kabane, ao iaon bwaatua aikai ao I bon keiaki ni kabwanina rongorongon buakakaia ma aia mwakuri aika bati n ribaki, bwa nooria, e reiti nako nooran te aro ae buakaka ma mwakuri aika bati n ribaki imatau man te tai are I a tau iai n noora ana waaki te aomata.\n\n19 Ao ai kananoangara ngai ibukin buakakaia; bwa e a onrake nanou n te nanokawaki ibukin buakakaia, i nanon au bong ni kabane; ma e ngae n anne, I ataia bwa N na uotaki rake n te kabanea ni bong.\n\n20 Ao e a koro bukina bwa n te ririki aei ao a manga ukoukoraki ma ni kakiokioaki ana botanaomata Nibwaai. Ao e a koro bukina bwa ti a bon kakioaki ni karokoa ae ti a roko i meang n te aba are arana Teem.\n\n21 Ao e a koro bukina bwa ti bon kamatoatoa aon te kaawa are Teem, ao ti bon ikoikotiia ara botanaomata n aron ae riai, bwa ti aonga ni kamaiuia man te tiringaki.\n\n22 Ao e a koro bukina bwa n te katenibubua ao abwi ma onoua n ririki ao a waaki riki n roko iaora.\n\n23 Ao e a koro bukina bwa I bon taetae nakoia au botanaomata, ma ni kakorakoraai ni kairoroia, bwa a na ninikoria imataia Reimwanaite ma n un ibukiia buuia, natia, ao bataia ma mwengaia.\n\n24 Ao au taeka a bon kakiriwea nanoia bwa a na marurung, n te aro are a bon aki biri nako ma imataia Reimwanaite, ma a bon tei ma te ninikoria ni kaitaraia.\n\n25 Ao e a koro bukina bwa ti bon buaka ma ara taanga ni buaka ae kaaina bon tenibwi te ngaa ni kaitaraa te taanga ni buaka ae mwaitia nimabwi te ngaa. Ao e a koro bukina bwa ti bon tei n nene imataia n te aro are a bon biri nako ma imatara.\n\n26 Ao e a koro bukina bwa ngke a tia ni biri nako ti bon kakioia ma ara taanga ni buaka ao ti kaitibo ma ngaiia riki, ao ti tokanikai i aoia; ma e ngae n anne e bon aki mena korakoran te Uea iroura; eng, ti a bon katukaki i bon iroura, n te aro are e a aki tiku iroura Tamnein te Uea; ngaia are ti a mamaara n aekaia tarira.\n\n27 Ao e nanokawaki nanou ibukin aroia aei au botanaomata ae kananokawaki, ibukin buakakaia ma aia mwakuri aika bati n ribaki. Ma nooria, ti bon mwananga ni kaaitaraia Reimwanaite ma ana taan iraa Kateanton, ni karokoa ae ti a manga tauii abara ake ti bwaibwai iai.\n\n28 Ao e a bane tenibubua ao abwi ma ruaiwa te ririki. Ao i nanon te katenibubua ao nimabwi n ririki ti bon karaoa te boraraoi ma Reimwanaite ao ana taan iraa Kateanton, are ti a karekea iai bwenauakin abara ake ti bwaibwai iai.\n\n29 Ao Reimwanaite a bon anganiira te aba are i meang, eng, nakon naba te kawai are e wariki are e kaineti nakon te aba are i maiaki. Ao ti bon anganiia Reimwanaite aaba ni kabane ake i maiaki.\n\n", "morm 3": "[center][font_size=26]Mwakoro 3[/font_size][/center]\n\n[i]E takaruaea te rairannano Moomon nakoia Nibwaite—A karekea te tokanikai ao te mimitong n oin korakoraia—E a rawa Moomon ni kairiia, ao akea te onimaki irouna ibukin ana tataro—Ana Boki Moomon e kaoiia baronga ake tengaun ma uabaronga ake mai Iteraera bwa a na kakoaua te euangkerio. Uakaan ma 360–362 N.K.[/i]\n\n1 Ao e a koro bukina bwa a bon aki manga roko Reimwanaite ni buaka ma ngaira riki ni karokoa ae e a tia ni bane tebwina riki te ririki. Ao nooria, I a tia ni kamwakuria au botanaomata, ake Nibwaite, ni katauraoi abaia ma aia bwai ni buaka ni kaitara tain te buaka.\n\n2 Ao e a koro bukina bwa e taku te Uea nakoiu: Takaruaea nakon te botanaomata aio—Rairinanomi, ao nako mai nakoiu, ma ni bwabetitoaki, ao manga katea au ekaretia, ao kam na kamaiuaki.\n\n3 Ao I bon takaruaea aio nakoia te botanaomata aio, ma e bon matebuaka; ao a bon aki ataia bwa bon te Uea are e a tia ni kamaiuia, ma n anganiia aia tai ibukin rairannanoia. Ao nooria a bon kamatoatoai nanoia ni kaitara te Uea ae Atuaia.\n\n4 Ao e a koro bukina bwa i mwin banen te katebwina n ririki aio, are e a koro iai tenibubua ao onobwi te ririki man te tai are e roko iai Kristo, ao aia uea Reimwanaite e kanakoa te reta nakoiu, are I a ataia iai bwa a katauraoi bwa a na roko riki ni buaka ma ngaira.\n\n5 Ao e a koro bukina bwa I tua bwa a na ikotaki au botanaomata n te aba are Kamaroa, n te kaawa are e mena n te tia, i rarikin te kawai ae wariki are e kaineti nakon te aba i maiaki.\n\n6 Ao ikekei are ti a katuka ara taanga ni buaka, bwa ti aonga ni katoka aia taanga ni buaka Reimwanaite, bwa aonga n aki tauii abara; ngaia are ti a bon kamatoatoaira ni kaaitaraia ma kaina ara taanga ni kabane.\n\n7 Ao e a koro bukina bwa n te katenibubua ao onobwi ma teuana n ririki ao a roko Reimwanaite nakon te kaawa are Kamaroa bwa a na buaka ni kaaitaraira; ao e a koro bukina bwa n te ririki anne ao ti bon konaia, n te aro are a bon okiri abaia riki.\n\n8 Ao n te katenibubua ao onobwi ma uoua n ririki a bon manga roko riki ni buaka. Ao ti a manga konaia riki, ao ti bon tiringia n te mwaiti ae korakora, ao a bon teweaki nako taari aia mate.\n\n9 Ao ngkai, ibukin te bwai ae korakora are a karaoia au botanaomata aika Nibwaite, a bon kamoamoa n oin korakoraia, ma n tuea imatan karawa bwa a na kabooa mwiin raraaia tariia ake a a tia n tiringaki irouia aia kairiribai.\n\n10 Ao a bon tuea nako karawa ao nakon naba ana kaintokanuea te Atua, bwa a na nako ni buaka ni kaaitaraia aia taanga ni buaka, ao a na kamaunaia man te aba.\n\n11 Ao e a koro bukina bwa Ngai, Moomon I bon rawa man te tai aei bwa N na riki bwa aia mataniwi ao aia tia kairiri te botanaomata aio, ibukin buakakaia ma aia mwakuri aika bati n ribaki.\n\n12 Nooria, I a tia ni kairiia, e ngae ngke a buakaka I a tia ni kairiia mwaitin te tai nakon te buaka, ao I a tia n tangiriia, n aron ana tangira te Atua are e mena inanou, ma nanou ni koaua; ao I a tia ni bunra nako nanou n tataro nakon Atuau ni kabongnga ibukiia; ma e ngae n anne, bon akea onimakinana, ibukin matoatoan nanoia.\n\n13 Ao ai teniua te tai ae I a tia ni kainaomataia iai mai i nanon baia aia kairiribai, ao a bon tuai naba man rairinanoia ma n aia bure.\n\n14 Ao ngke a tia n tuea ni bwaai ni kabane ake e tabuia ara Uea ao ara Tia Kamaiu ae Iesu Kristo, bwa a na waerakeiia aia kairiribai bwa a na buaka, ao a na kabooa mwiin raraaia tariia, nooria e roko bwanaan te Uea nakoiu ni kangai:\n\n15 Bon au bwai te ira n taanga, ao N na kabomwi; ao kioina ngkai te botanaomata aio a aki rairinanoia i mwin are I a tia ni kainaomataia, nooria, a na bon kamaunaki ma iaon te aonaba.\n\n16 Ao e a koro bukina bwa I bon rawa raoi ni waerake ni kaaitaraia au kairiribai; ao I bon karaoa are e bon tuangai naba te Uea; ao I bon tei bwa te tia kakoaua ae akea te bwai ae I karaoia ni kaota nakon te aonaba bwaai ake I noori ma n ongo, n aron are e kaoti te Tamnei are e taekin koauan bwaai aika a na roko.\n\n17 Ngaia are I koroboki nakoimi, Tientaire, ao nakoimi naba, te bata are Iteraera, ngkana e waaki te mwakuri, bwa kam manga riai ni katauraoi ibukin okimi nakon abami ni bwaibwai;\n\n18 Eng, nooria, I koroboki nakon tokin aonaba; eng, nakoimi, baronga ake tengaun ma uabaronga are Iteraera, ake a na motikaki taekaia ma n aia mwakuri irouia naake tengaun ma uoman ake e a tia n rineiia Iesu bwa ana reirei n te aba are Ierutarem.\n\n19 Ao I koroboki naba nakoia nikiraia te botanaomata aio, ake a na motikaki naba taekaia irouia ake tengaun ma uoman ake e a tia n rineiia Iesu n te aba aio; ao naakai a na motikaki taekaia irouia ake tengaun ma uoman riki ake e rineiia Iesu n te aba are Ierutarem.\n\n20 Ao bwaai aikai a bon kaota te Tamnei nakoiu; ngaia are I koroboki nakoimi ni kabane. Ao ibukin aio ao I koroboki nakoimi, bwa kam aonga n ataia bwa kam na bane ni kabane n tei imatan ana kaintekateka ni motikitaeka Kristo, eng, ni kabane te aomata ae kaaina ana utu Atam are aomata ni kabane; ao kam na tei ni motikaki taekami man ami mwakuri, bwa a raraoi ke a bubuaka.\n\n21 Ao riki bwa kam na kakoaua ana euangkerio Iesu Kristo, are e na mena i buakomi; ao Iutaia naba are ana aomata ni berita ae tabu te Uea, a na karekei tia kakoaua riki i rarikina are a nooria ma n ongo, bwa Iesu, are a tiringnga, bon te Kristo ao bon te Atua.\n\n22 Ao I tangiria bwa N na kona ni kairoroia ni kabane tokin aonaba bwa a na rairinanoia ma ni katauraoia bwa a na tauraoi n tei imatan ana kaintekateka ni motikitaeka Kristo.\n\n", "morm 4": "[center][font_size=26]Mwakoro 4[/font_size][/center]\n\n[i]E reiti nako te buaka ao te urubwai nakon te maiu—A katuaeaki ake a buakaka irouia ake a buakaka—E teimatoa te buakaka ae raka riki nakon are mai i mwaaina iaon Iteraera ni kabuta—A karaoaki aine ma ataei bwa karea nakoia bouananti—A waaki Reimwanaite ni kamaunaia nako Nibwaite ma imwaia. Uakaan ma 363–375 N.K.[/i]\n\n1 Ao ngkai e a koro bukina bwa n te katenibubua ao onobwi ma teniua n ririki ao Nibwaite a bon waerake ma aia taanga ni buaka ni kaaitaraia Reimwanaite, n otinako man te aba are Kamaroa.\n\n2 Ao e a koro bukina bwa a bon kakioaki n oki nakon te aba are Kamaroa aia taanga ni buaka Nibwaite. Ao ngke a kua ao, a manga kaoti aia taanga ni buaka Reimwanaite aika a marurung ma n roko i aoia; ao a buaka n te buaka ae korakora, n te aro are Reimwanaite a bon taua te kaawa are Kamaroa, ma n tiringia Nibwaite aika a mwaiti, ma n uotia nako bwa bure.\n\n3 Ao nikiraia a bon birinako ma n raonia kaain te kaawa are Teaenikam. Ngkai te kaawa are Teaenikam e bon mena n te tia i rarikin mataniwin te bike; ao e mena naba i rarikin te kaawa are Kamaroa.\n\n4 Ao aio ibukina bwa aia taanga ni buaka Nibwaite a bon waerake nakoia Reimwanaite, ngaia are a bon oreaki; bwa ngke arona bwa e aki riki aio, ao e na bon akea korakoraia Reimwanaite i aoia.\n\n5 Ma, nooria, ana motikitaeka te Atua e na bon mena i aoia naake a buakaka; ao a na bon katuaeaki ake a buakaka irouia ake a buakaka; bwa bon ake a buakaka aika a kakiriwea nanoia natiia aomata bwa a na kawawaea te raraa.\n\n6 Ao e a koro bukina bwa a bon katauraoi Reimwanaite bwa a na roko ni kaitara te kaawa are Teaenikam.\n\n7 Ao e a koro bukina bwa n te katenibubua ao onobwi ma aua n ririki ao a bon roko Reimwanaite ni kaitara te kaawa are Teaenikam, bwa aonga n taua naba te kaawa are Teaenikam.\n\n8 Ao e a koro bukina bwa a bon konaki ma ni kakioaki n oki irouia Nibwaite. Ao ngke Nibwaite a nooria bwa a kakioia Reimwanaite a bon kamoamoa ibukin oin korakoraia; ao a bon mwananga n oin korakoraia, ma n taua riki te kaawa are Kamaroa.\n\n9 Ao ngkai a bane bwaai aikai n tia ni karaoaki, ao bon ngaa ma ngaa ake a tia n tiringaki n itera aika uoua, irouia Nibwaite ao Reimwanaite.\n\n10 Ao e a koro bukina bwa e a bane te katenibubua ao onobwi ma onoua n ririki, ao a manga roko riki Reimwanaite i aoia Nibwaite bwa a na buaka; ao a bon aki naba rairinanoia Nibwaite man te buakaka are a tia ni karaoia, ma a bon teimatoa naba i nanon aia buakaka.\n\n11 Ao e bon kaangaanga bwa e na kabwarabwara te neewe, ke bwa te aomata e na kabwarabwara n te aro ae akea bureburena te aro ni kakamaku are e waanako iai te raraa ma n uruaki iai te maiu are e waaki i buakoia aomata, irouia Nibwaite ao irouia Reimwanaite ao a bon matoatoa naano ni kabane, n te aro are a bon kukurei ni kawawaean te raraa ae reiti nako.\n\n12 Ao bon akea te tai ae e a tia n rangi ni korakora iai te buakaka i buakoia nako natin Riaai, ke i buakoia naba ni kabane te bata are Iteraera, n aron ana taeka te Uea, n aron are e mena i buakoia te botanaomata aio.\n\n13 Ao e a koro bukina bwa a bon taua te kaawa are Kamaroa Reimwanaite, ao e riki aei ibukina bwa e korakora riki mwaitia nakoia Nibwaite.\n\n14 Ao a bon mwananga nako naba ni kaitara te kaawa are Teaenikam, ma ni kakioia nako kaaina mai iai, ma n uotia nako aia bure aika aine ao ataei, ma n anga ngaia bwa karea nakoia atuaia aika bouananti.\n\n15 Ao e a koro bukina bwa n te katenibubua ao onobwi ma itiua n ririki, ao a un Nibwaite ibukina bwa a tia Reimwanaite n anga aia aine ma natia bwa karea, n te aro are a kaaitaraia Reimwanaite ma te un ae rianako korakorana, n te aro are a bon konaia Reimwanaite ma ni kakioia man abaia.\n\n16 Ao a bon aki manga roko Reimwanaite ni kaitaraia Nibwaite ni karokoa te katenibubua ao itibwi ma nimaua n ririki.\n\n17 Ao n te ririki aio a bon roko ni kaitaraia Nibwaite ma korakoraia ni kabane; ao a bon aki warekaki mwaitia ibukin korakoran mwaitia.\n\n18 Ao man te tai anne ao Reimwanaite a bon aki manga karekea te korakora i aoia Nibwaite, ma a tiringaki irouia n aron te aoi imatan taai.\n\n19 Ao e koro bukina bwa a ruo rikaaki Reimwanaite ni kaitaraa te kaawa are Kamaroa; ao bon iai te buaka ae rianako korakorana n te aba are Kamaroa, are a konaki iai Nibwaite.\n\n20 Ao a manga birinako mai imataia, ao a roko nakon te kaawa are Boati; ao a bon tei ikekei ni kaitaraia Reimwanaite ma te ninikoria ae korakora, n te aro are aikoa konaki irouia Reimwanaite nua ae a manga roko riki te kaua tai.\n\n21 Ao ngke a tia n roko te kauoua n tai, a kakioaki Nibwaite ma n tiringaki n te tiritiri ae rianako korakorana; ao aia aine ma natiia a bon manga kareanaki riki nakoia bouananti.\n\n22 Ao e koro bukina bwa a manga biri nako Nibwaite mai imataia, ma ni kairiia nako ma ngaiia, kaain taian kaawa ao kaawa aika a uarereke.\n\n23 Ao ngkai, Ngai ae Moomon, ngke I a nooria bwa a nang taonanako te aba Reimwanaite, ngaia are I a bon nakon te tabuki are Tiim, ma n anai ni kabane taian reekoti ake e karabai Amaron iroun te Uea.\n\n", "morm 5": "[center][font_size=26]Mwakoro 5[/font_size][/center]\n\n[i]E a manga kairiia aia taanga Nibwaite Moomon n taian buaka aika a kawawaea nako te raraa ma n urua te maiu—E na roko Ana Boki Moomon ni kakoaua nakon Iteraera ni kabane bwa Iesu bon te Kristo—Ibukin aia kakewekewe, ao a na kamaenakoaki Reimwanaite, ao e na aki mena te Tamnei ma ngaiia—A na karekea te euangkerio mai irouia Tientaire ni boong aika kaitira. Uakaan ma 375–384 N.K.[/i]\n\n1 Ao e koro bukina bwa I bon mwananga nako i buakoia Nibwaite, ma n rairananou man te berita are I karaoia ma ngaiia are N na manga aki oki ni buokiia; ao a bon manga anganai riki bwa N na kairiia aia taanga ni buaka, bwa a bon taraai bwa I kona ni kainaomataia man karawawatakia.\n\n2 Ma nooria, bon akea au kantaninga, bwa I bon ataa ana motikitaeka te Uea are e na roko i aoia; bwa a bon aki rairinanoia man aia bure, ma a bon kekeiaki ibukin maiuia ma n aki wewetea Teuare e karikiia.\n\n3 Ao e a koro bukina bwa a roko Reimwanaite ni kaaitaraira ngke ti birinako man te kaawa are Ioretan; ma nooria, a bon kakioaki rikaaki ngaia are a aki taua te kaawa n te tai anne.\n\n4 Ao e a koro bukina bwa a bon roko ni kaaitaraira riki, ao ti bon taua ara kaawa. Ao bon iai riki kaawa tabeua ake a tauaki irouia Nibwaite, are aia tabo ni katantan ake a bon katokiia bwa a na aki kona n roko n te aba are e wene i mwaira, bwa a na tiringia naake a maeka n abara.\n\n5 Ma e a koro bukina bwa aaba ake ti rirarikiia, ake a bon aki botaki iai kaaia, a bon uruakaki irouia Reimwanaite, ma aia kaawa aika a tau buburaia, ma kaawa aika a uarereke, ao aia kaawa nako a bon kabuekaki n te ai; ao ikai are e a bane iai tenibubua ao itibwi ma ruaiwa te ririki.\n\n6 Ao e a koro bukina bwa n te katenibubua ao wanibwi n ririki ao a manga roko riki ni kaaitaraia n te buaka Reimwanaite, ma ti bon ninikoria n tei ni kaaitaraia; ma e bon matebuaka, bwa e bon rangi ni korakora mwaitia n te aro are a bon toubekaia Nibwaite i aan waeia.\n\n7 Ao e a koro bukina bwa ti bon birinako, ao naake a waekoa riki aron birinakoia imwaia Reimwanaite a bon birinako, ao naake a waeremwe aron birinakoia imwaia Reimwanaite a bon kabwakaki ma n tiringaki.\n\n8 Ao ngkai nooria, Ngai, Moomon, I bon aki tangiria bwa N na karawawata tamneia aomata ni kaota nakoia aron tarakin te raraa ma te urubwai nakon te maiu, ae moan te kakamaku n aron are e a wene imatau; ma Ngai, I ataia bwa a na riai ni kaotaki bwaai ni kabane, ao bwaai ake a karabaki a na bon kaotaki mai taubukin mwenga nako—\n\n9 Ao riki e na bon roko ataakin bwaai aikai nakoia nikiraia te botanaomata aikai, ao nakoia naba Tientaire, are e taku te Uea bwa a na kamaenakoia te botanaomata aio, ao a na warekaki te botanaomata aio bwa akea bonganaia i buakoia—ngaia are I korea te rongorongo ae uarereke, bwa I maaku ni kabwanina raoi rongorongon are I a tia n nooria, ibukin te tua are I a tia ni karekea, ao riki bwa kam aonga n aki rangi n nanokawaki ibukin buakakaia te botanaomata aio.\n\n10 Ao ngkai nooria, I taekina aio nakoia aia kariki, ao nakoia naba Tientaire ake a tabe nanoia irouia kaain te bata are Iteraera, ao a bon namakinna ma n ataia bwa e roko mai ia kakabwaiaia.\n\n11 Bwa I ataia bwa a na bon nanokawaki ibukin taian kaangaanga ake e na rotaki iai te bata are Iteraera; eng, a na nanokawaki ibukin kamaunakia te botanaomata aio; a na nanokawaki ngkai a bon aki rairananoia te botanaomata aio, bwa ngke ngkai ao a na bon rabwataki i nanon bain Iesu.\n\n12 Ngkai a koreaki bwaai aikai nakoia nikiraia kaain te bata are Iakobwa; ao a bon koreaki n te aekaki aei, ibukina bwa e bon ataaki iroun te Atua bwa a na bon aki kaotaki bwaai aikai nakoia man te buakaka; ma a na karabaki iroun te Uea bwa a na kona n roko ni bon oin ana tai.\n\n13 Ao bon aio te tua are I a tia ni karekea; ao nooria, a na bon roko n aron ana tua te Uea, ngkana e nooria bwa e riai, n oin wanawanana.\n\n14 Ao nooria, a na roko bwaai aikai nakoia Iutaia ake a kakewekewe; ao ibukin aei ao a na anganaki—bwa a na kairoroaki bwa Iesu bon te Kristo, Natin te Atua ae maiu; bwa e aonga ni kakoroa bukin ana kantaninga ae korakora ao akea tokina, rinanon Natina ae Moan te Tangiraki, ibukin kaokakia Iutaia, ke ni kabane te bata are Iteraera, nakon abaia ni bwaibwai, are te Uea ae Atuaia e a tia n anganiia, ibukin kakoroan ana berita ae tabu.\n\n15 Ao riki bwa aonga kanoaia te botanaomata aio ni kakoaua riki ana euangkerio, are e na nako mai irouia Tientaire; bwa a na maenako te botanaomata aio, ma n riki ni bwatabwata, ni kammaira, ma n riki bwa aomata aika a ribaki, n te aro ae e aki kona ni kabwarabwaraki aekan aroia i buakora ma i mwaaina, eng, ae riaon riki are i buakoia Reimwanaite, ao e riki aio ibukin aia kakewekewe ma taromauriaia bouananti.\n\n16 Bwa nooria, e a kaman akea Tamnein te Uea irouia aia bakatibu; ao akea Kristo ma te Atua irouia n te aonaba; ao a bon ukaki n aron kunin te wiita n te ang.\n\n17 Bon aomata aika a tikiraoi ngkoa, ao bon aia tia kaawakin tiibu Kristo; eng, ao a bon kairaki iroun te Atua te Tama.\n\n18 Ma ngkai, nooria, a bon kairiraki iroun Tatan, n aron kunin te wiita are e ukaki n te ang, ke n aron te kaibuke are e kibakiba n aki akaaka iaon te nao, n akea iena ke roona, ke akea te bwai are e na bwenaki iai; ao a katotonga arona.\n\n19 Ao nooria, e tautau aia kakabwaia te Uea, are a na bon kona ni karekea n te aba, ibukiia Tientaire ake a na taua te aba.\n\n20 Ma nooria, e na koro bukina bwa a na kakiokioaki ma ni kamaenakoaki irouia Tientaire ao i mwin are a tia ni kakiokioaki ma ni kamaenakoaki irouia Tientaire, nooria, ngkanne te Uea e na uringa te berita are e tabu are e karaoia nakon Aberaam ao nakoia ni kabane te bata are Iteraera.\n\n21 Ao e na uringa naba te Uea aia tataro ake a raoiroi, are a tia n uotaki nakoina ibukiia.\n\n22 Ao ngkanne, O ngkami Tientaire, kam na kanga n tei imatan mwaakan te Atua, ma ti ngkana kam rairinanomi ma n rairaki man aromi aika a bubuaka?\n\n23 Kam aki ataia bwa kam mena i nanon bain te Atua? Kam aki ataia bwa iai irouna te mwaaka ni kabane ao man ana taeka ae korakora ao e kona n niniraki te aonaba n aron te ninira ni boki.\n\n24 Ngaia are, rairinanomi, ma n nanorinano imatana, bwa mwiina e na roko ma te momotiraoi ni kaaitarai ngkami—bwa mwiina ao kanoan Iakobwa a na waaki i buakomi n aron te raian, ma n raebiti ngkami nakon mwakorokoro, ao a na bon akea ae e na kamaiui ngkami.\n\n", "morm 6": "[center][font_size=26]Mwakoro 6[/font_size][/center]\n\n[i]A ikotaki Nibwaite n te aba are Kumora ibukin taian kabanea ni buaka—E karabai reekoti ake a tabu Moomon n te tabuki are Kumora—A tokanikai Reimwanaite, ao te botanaomata ae Nibwaite a bon tiringaki—Te bubua ngaa ma ngaa ake a tiringaki n te kabaang. Uakaan ma 385 N.K.[/i]\n\n1 Ao ngkai e a bane au reekoti are e kaineti ma kamaunaakiia au botanaomata, aika Nibwaite. Ao e a koro bukina bwa a bon mwananga rimataia Reimwanaite.\n\n2 Ao ngai, Moomon, I korea te reta nakon aia uea Reimwanaite, ma n tangiria bwa e na kariaia bwa ti na ikotiia ara aomata n te aba are Kumora, i rarikin te tabuki ae arana Kumora, ao ti na buaka ma ngaiia ikekei.\n\n3 Ao e a koro bukina bwa aia uea Reimwanaite e bon kariaia nakoiu te bwai are I tangiria mai irouna.\n\n4 Ao e a koro bukina bwa ti bon mwananga nakon te aba are Kumora, ao ti bon katei ara umwanrianna ni katobibia te tabuki are Kumora; ao e bon mena n te aba are e tiraua te ran iai, karaanga, ma koburake n ran; ao ikai are ti kantaningaia bwa ti na karekea ara raka iai i aoia Reimwanaite.\n\n5 Ao ngke e a bane tenibubua ao wanibwi ma aua te ririki, ao ti a ikotiia nikiraia ara botanaomata nakon te aba are Kumora.\n\n6 Ao e a koro bukina bwa ngke ti a tia n ikotiia ara botanaomata ni katiteuanaia n te aba are Kumora, nooria Ngai, ae Moomon I a moanna ni kara; ao I bon ataia bwa ai bon aia kabanea naba ni buaka au botanaomata, ao I a bon tia ni karekea te tua mai iroun te Uea bwa N na bon aki kariaia bwa reekoti ake a tabu ake a bon tia ni karuoaki rikaaki nakoira mai irouia ara bakatibu, a na bwaka nako nanon baia Reimwanaite, (bwa a na bon kamaunai taekaia Reimwanaite) ngaia are I a karaoa te reekoti aio man ana bwaatua Nibwaai, ma ni karabai n te tabuki are Kumora reekoti ni kabane ake I a tia ni mwiokoaki iai ni bain te Uea, ma bon iai tabeua bwaatua ake I a angan natiu ae Moronaai.\n\n7 Ao e a koro bukina bwa au botanaomata, ma buuia ma natiia, a bon nooriia ngkai aia taanga ni buaka Reimwanaite bwa a mwananga ni kainetiia; ao a bon tataningaiia ma maakan te mate ae kakamaku are e kaona bwabwaia ni kabane ake a buakaka.\n\n8 Ao e a koro bukina bwa a roko ni buaka ni kaaitaraira, ao a bane aomata ni kabane n onrake n te maaku ibukin korakoran mwaitia.\n\n9 Ao e a koro bukina bwa a bon bwakaria au botanaomata ma te kabaang, ao ma te kainikatebe, ma kanoan te katebe, ma te tanai, ao ma aekan nako bwaai ni buaka.\n\n10 Ao e a koro bukina bwa a bon oreaki au aomata ni kabwakaki, eng, ake tebwina te ngaa ake raou, ao I bwaka i buakoia; ao a riaoai ao a bon aki tiringai.\n\n11 Ao ngke a tia n ribuakora ma n oroia ni kabwakaia au botanaomata ni kabane a tiku ti uangaun ma aman ngaira, (are temanna mai i buakoia bon natiu te mwaane are Moronaai) ao ngaira ake ti bon aki mate, ti bon nooria n te bong are i mwina mai taubukin te tabuki are Kumora, ngke a tia n oki Reimwanaite nakon aia tabo, au botanaomata ake tebwina te ngaa ake a tia n oreaki ni kabwakaki, ake I a tia ni kairiia imoa.\n\n12 Ao ti nooriia naba au botanaomata ake tebwina te ngaa ake a kairaki iroun natiu te mwaane ae Moronaai.\n\n13 Ao nooria, tebwina te ngaa ake a kairaki iroun Kikitona a bon bwaka naba, ao e bon mena i buakoia.\n\n14 Ao e bon bwaka naba Ramaa ma raona ake tebwina te ngaa; ao e bwaka naba Kirekara ma raona ake tebwina te ngaa; ao Rimwaa e bwaka naba ma raona ake tebwina te ngaa; ao e bwaka naba Ieneum ma raona ake tebwina te ngaa; ao Kumeniaa, ma Moronaaia, ma Anteonam, ma Tiburon, ma Teem, ma Ioti, a bon bwaka naba ma raoia ake kaka tebwina te ngaa.\n\n15 Ao a koro bukina bwa iai riki tengaun ake a bwaka naba ma raoia ake kaka tebwina te ngaa, n te kabaang; eng, ni kabane au botanaomata a bwaka, ma ti ake uangaun ma aman ake raou, ao tabeman riki ake a tia ni birinako n raonia Reimwanaite, ao irikoia ma riia, ao raraaia a bon wene iaon te aba, bwa a bon katukaki irouia ake a tiringia bwa a na mka iaon te aba, ao a na mmwa nako n okira tinaia are te tano.\n\n16 Ao e a uruaki nanou n te rawawata ibukin tiringakia au botanaomata, ao I takarua:\n\n17 O ngkami aika kam tikiraoi, kam kanga ni kona ni kitan ana kawai te Uea! O ngkami aika kam tikiraoi, kam kanga ni kona n rawa ni butimwaea Iesu, are e tei ma baina aika a tangaina bwa e na butimaei ngkami!\n\n18 Nooria, ngke arona bwa kam aki karaoa aio, kam na bon aki kona ni bwaka. Ma nooria, kam a bwaka, ao I nanokawaki ibukin buami.\n\n19 O ngkami naati mwaane ma aine aika kam tikiraoi, ngkami kaaro ma tiina, mwaanenumwa ma ainenumwa, ngkami aika kam tikiraoi, kam kangaa ni kona ni bwaka!\n\n20 Ma nooria, kam a nako, ao nanokawakiu e bon aki kona ni kaoki ngkami.\n\n21 Ao e na roko te bong are rabwatami are e maamate e na katokaa iaona te aki maamate, ao taian rabwata aika a mka ngkai n te aro ni kamaamate a nang bon riki bwa rabwata aika aki kona n rotaki n te maamate; ao ngkanne kam na tei imatan ana kaintekateka ni motikitaeka Kristo, bwa kam na motikaki taekami n aron ami mwakuri; ao ngkana arona bwa kam raoiroi, ao ngkanne kam na kakabwaiaki ma ami bakatibu ake a tia n rimoami.\n\n22 O tera ngke arona bwa kam a tia n rairinanomi i mwaain rokon te urubwai ae korakora aio iaomi. Ma nooria, kam a nako, ao te Tama, eng, te Tama ae Akea Tokina are i karawa, e ataa aromi; ao e na karaoa nakoimi te momotiraoi ma te nanoanga.\n\n", "morm 7": "[center][font_size=26]Mwakoro 7[/font_size][/center]\n\n[i]E kakao Moomon nakoia Reimwanaite ni boong aika kaitira bwa a na kakoaua Kristo, ma ni butimwaea Ana euangkerio, ma ni kamaiuaki—Ni kabane ake a kakoaua te Baibara a na kakoaua naba Ana Boki Moomon. Uakaan ma 385 N.K.[/i]\n\n1 Ao ngkai, nooria I tangiria n taetae nakoia nikiraia te botanaomata aio ake a aki tiringaki, ngkana arona bwa te Atua e na anganiia au taeka, bwa aonga n atai taekan aia bwai aia bakatibu, ngkami aika nikiraia kaain te bata are Iteraera; ao aikai taeka ake I taekin:\n\n2 Kam riai n ataia ae ngkami kaain te bata are Iteraera.\n\n3 Kam na ataia bwa kam riai n rairinanomi, bwa kam raawa n aki kona ni kamaiuaki.\n\n4 Kam riai n ataia bwa kam na katikui inano ami bwai ni buaka, ma n aki manga kukurei ni kawawaean te raraa, ma n aki manga oki n anai, ti ngkana e tuangingkami te Atua.\n\n5 Kam riai n ataia bwa kam riai ni karekea aia atatai ami bakatibu, ma n rairinanomi man ami bure ni kabane ma buakakami, ma ni kakoaua Iesu Kristo, bwa bon ngaia Natin te Atua, ao e tiringaki irouia Iutaia, ao man mwaakan te Tama ao e a tia ni manga kateirakeaki, are e a tia iai ni karekea te tokanikai iaon te rua ni mate; ao e kabwautaki naba weten te mate irouna.\n\n6 Ao e kakoroa bukin mangautiia maate, are a na kateirakeaki iai aomata bwa a na tei imatan ana kaintekateka ni motikitaeka.\n\n7 Ao e a tia ni kakoroa bukin kaboakin te aonaba, n te aro are iai ae e kuneaki n aki bure imatana n te bong ni motikitaeka e na bon anganaki te kona ni maeka ma te Atua n Ueana, bwa e na anenea kamoamoana n aki totoki ma taan anene i karawa, nakon te Tama, ao nakon te Nati, ao nakon te Tamnei ae Raoiroi, are bon temanna te Atua, n te aro ni kakukurei ae aki totoki.\n\n8 Ngaia are rairinanomi, ma ni bwabetitoaki n aran Iesu, ma n taua ni kamatoaa ana euangkerio Kristo, are e na kateaki imatami, tiaki ti n te reekoti aio ma n te reekoti naba are e na roko nakoia Tientaire mai irouia Iutaia, are te reekoti are e na roko mai irouia Tientaire nakoimi.\n\n9 Bwa nooria, e koreaki aio ma te kantaninga bwa kam na kakoaua anne; ao ngkana kam kakoaua anne kam na kakoaua aio naba; ao ngkana kam kakoaua aio ao kam kona n atatai ni kaineti ma aroia ami bakatibu, ao mwakuri ake a kamimi ake a karaoaki ni mwaakan te Atua are e mena i buakoia.\n\n10 Ao kam na ataia naba bwa ngkami nikiraia kanoan Iakobwa; ngaia are kam a warekaki i buakoia aomatan te moan berita ae tabu; ao ngkana arona bwa kam kakoaua Kristo, ma ni bwabetitoaki, n te ran moa, ao i mwina n te ai ma te Tamnei ae Raoiroi, ma ni katotonga te banna are iroun te Tia Kamaiu, n aron are e a tia n tuangira, ao e na nako raoi aromi n te bong ni motikitaeka. Amen.\n\n", "morm 8": "[center][font_size=26]Mwakoro 8[/font_size][/center]\n\n[i]A ukoukoriia Nibwaite, Reimwanaite ma n tiringia—E na roko Ana Boki Moomon ni mwaakan te Atua—A na atongaki taeka ni karekekai nakoia ake a taekin taeka n un ma kakauntaeka ni kaitaraa ana mwakuri te Uea—E na kaoti aia reekoti Nibwaite n te bong ni buakaka, kerikakin te raoiroi, ao te bwaka man te koaua. Uakaan ma 400–421 N.K.[/i]\n\n1 Nooria Ngai, ae Moronaai, I a kabanea ana reekoti tamau ae Moomon. Nooria bon iai ti tabeua bwaai ake I kan koroi taekaia, ake bwaai ake I a tia n tuangaki iroun tamau.\n\n2 Ao ngkai e a koro bukina bwa i mwin te buaka are e korakora ma n rianako are i Kumora, nooria, Nibwaite ake a tia ni birinako nakon te aba are i maiaki a bon kakiokioaki irouia Reimwanaite, ni karokoa ae a kamaunaki.\n\n3 Ao e tiringaki naba tamau irouia, ao ngai I a tiku n ti ngai bwa N na korea rongorongon tiringakia au botanaomata ae kananokawaki. Ma nooria, a nako, ao I kakoroa ana tua tamau. Ao I aki ataia bwa a na tiringai ke a na aki.\n\n4 Ngaia are N na koroboki ma ni karabai taian reekoti n te tano; ao e aki kakawaki bwa I nakea.\n\n5 Nooria, e a tia ni korea te reekoti aio tamau, ao e a tia ni korea te kantaninga ibukina. Ao nooria, N na koroboki naba ngkana e tau nnena iaon taian bwaatua, ma e bon aki tau ao akea te tano ae iai te biti i nanona irou, bwa are I a bon tiku n ti Ngai. E a tia n tiringaki tamau n te buaka, ao au koraki ni kabane, ao bon akea raoraou ke te tabo are N na nako iai; ao I bon aki ataia bwa e na maan ra te tai ae e na kariaia te Uea bwa N na maiu iai.\n\n6 Nooria, e a bane abubua te ririki man te tai are e kaoti iai ara Uea ao ara Tia Kamaiu.\n\n7 Ao nooria, a ukoukoria au botanaomata Reimwanaite, ake Nibwaite man te kaawa teuana nakon te kaawa teuana, ni karokoa ae a bon akea; ao e korakora bwakaia; eng, e korakora ao e kamiimia te nano aron tiringakia au botanaomata aika Nibwaite.\n\n8 Ao nooria, e bon riki aei man bain te Uea. Ao nooria naba, a bon buaka Reimwanaite imarenaia; ao te aba aio ni kabuta e bon waaki iai te tiritiri ao kawawaean te raraa ae reiti nako; ao bon akea ae ataia bwa e na toki te buaka n ningai.\n\n9 Ao ngkai, nooria, I aki manga taekinia, bwa ai bon akea ma ti Reimwanaite ao taan iraa ae iai ngkai iaon te aba.\n\n10 Ao bon akea ae a ataa te Atua ni koaua ma bon ti ana reirei Iesu, ake a bon tiku n tataninga iaon te aba ni karokoa ae a rangi korakora buakakaia aomata n te aro are e aki kariaia te Uea bwa ana tiku ma aomata; ao bon akea te aomata ae e ataia bwa a mena iaon te aba ke a aki.\n\n11 Ma nooria, Ngai ma tamau ti a tia n nooria, ao a tia ni karaoa te ibuobuoki nakoira.\n\n12 Ao ane e reke irouna te reekoti aio, ao e na aki kabuakaka ibukin aro n aki kororaoi ake a mena iai, ao e na bon atai riki bwaai aika a korakora nakon aikai. Nooria, bon Ngai Moronaai; ao ngke arona bwa e konaki ni karaoaki ao I a kaoti bwaai ni kabane nakoimi.\n\n13 Nooria, I a katoka au taetae ni kawai ibukiia te botanaomata aio. Ngai bon natin Moomon te mwaane ao tamau bon kanoan Nibwaai.\n\n14 Ao bon Ngai are I karabai taian rongorongo iroun te Uea; akea manenan taian bwaatua, ma ti ana tua te Uea. Bwa e bon taetae ma te koaua ni kangai bwa akea te aomata ae e kona n anai ibukin karekean ana raka; ma te reekoti are iai e bon rangi ni kakawaki; ao ane e na oti irouna, e na kakabwaiaki iroun te Uea.\n\n15 Bwa bon akea ae e kona n reke irouna te mwaaka ni kaotia ma ti ngkana e anganaki mai iroun te Atua; bwa bon nanon te Atua bwa e na karaoaki ma te mata teuana ae kaineti nakon mimitongina, ke ibukin mweraoia aomata ngkoa ae ana aomata ni berita ae tabu te Uea ake a kaman kamaenakoaki.\n\n16 Ao e na kakabwaiaki ane e kaota te bwai aio; bwa e na uotaki man te roo nakon te oota, n aron ana taeka te Atua; eng, e na uotaki man te tano, ao e na raneanea man te roo, ma n ataaki irouia aomata; ao e na karaoaki ni mwaakan te Atua.\n\n17 Ao ngkana iai taian kairua ao bon ana kairua te aomata. Ma nooria, bon akea te kairua ae ti ataia; ma e ngae n anne e atai bwaai ni kabane te Atua; ngaia are, ane e kabuakaka, ke e tarataraia bwa mwiina ao e na noora kakamaakun ain moone.\n\n18 Ao ane e kangai: Kaotia nakoiu, bwa mwiina ko na oreaki—ke e tarataraia bwa mwiina ao e tuatua te bwai ae tabuia te Uea.\n\n19 Bwa nooria, ane e motikitaeka n aki akaaka ao e na manga motikaki taekana n aki akaaka; bwa e na kabooaki n aron ana mwakuri; ngaia are, ane e oro ao e na manga oreaki riki, iroun te Uea.\n\n20 Nooria e taekinaki ae kangai ni koroboki aika tabu—akea te aomata ae e na oro, ao e na aki naba motikitaeka; bwa bon au bwai te motikitaeka, e taku te Uea, ao au bwai naba te ira n taanga ao N na kabomwi.\n\n21 Ao ane e taekin taeka n un ma kakauntaeka ni kaitara ana mwakuri te Uea, ma ni kaaitaraia ana aomata ni berita ae tabu te Uea ake kaain te bata are Iteraera, ma ni kangai: Ti na kamauna ana mwakuri te Uea, ao te Uea e na bon aki uringa ana berita ae tabu are e a tia ni karaoia ma te bata are Iteraera—ao bon ngaia naba are e na koreaki ma n tewenakoaki nako nanon te ai.\n\n22 Bwa ana waaki te Uea aika akea tokiia a na bon waaki nako, ni karokoa ae a na bane ni kakoroaki bukin ana berita.\n\n23 Ukoukori ana taeka ni burabeti Itaia. Nooria, I bon aki kona ni koroi. Eng, nooria I taku nakoimi, bwa aomata aika itiaki akekei ake a tia ni maiu imwaiu, ake a tia ni bwaina te aba aio, a na takarua, eng, ma ni bubun aontano ao a na takarua nakon te Uea; ao ngkai e maiu te Uea ao e na bon uringa te berita are e tabu are e a tia ni karaoia ma ngaiia.\n\n24 Ao e bon atai aia tataro, bwa bon ibukiia tariia. Ao e ataa aia onimaki, bwa n arana ao a na kona ni kamwaingi maunga; ao n arana ao a kona n ioioa te aonaba; ao man mwaakan ana taeka ao a kona ni kabwakai nako naano nne ni kaikain; eng, ao te ai ni kanai ai ae ura mwaaka e bon aki kona naba ni kaikoakia, ao aki naba maan aika a kaakang, ma naeta aika a kamaamate, ibukin mwaakan ana taeka.\n\n25 Ao nooria, a bon tataro naba ibukin teuare e na kariaia te Uea bwa e na karokoi bwaai aikai.\n\n26 Ao akea ae e na taekinna bwa a na bon aki kaotaki, bwa a na bon kaotaki, bwa e a tia n taekinna te Uea; bwa a na otinako man te tano, ni bain te Uea, ao akea ae kona n tukia; ao e na kaoti n te bong are e taekinaki iai bwa a toki kakai; ao e na kaoti n aron ae aongkoa temanna ae taetae man te mate.\n\n27 Ao e na kaoti n te bong are raraaia aomata aika itiaki a na tang nakon te Uea, ibukin botaki ni karaba aika buakaka ma mwakuri n roo.\n\n28 Ao e na kaoti n te bong are e a kakeweaki iai mwaakan te Atua, ao a bareka ekaretia ma n tabekaki rake ibukin kainikatongan nanoia; eng, n te bong are mataniwin ekaretia ma tia reirei a na tabekakirake ibukin kainikatongan nanoia n te aro are a bakantang irouia raoia ake a kaaina aia ekaretia.\n\n29 Eng, e na kaoti n te bong are e na ongo te aba taekan taian ai, ma angibuaka, ma buanen bubu n aba aika ianena.\n\n30 Ao e na ongo naba te aba taekan bubuaka, rongorongon buaka, mwaeiein taabo aika a kakaokoro.\n\n31 Eng, e na roko n te bong are e na korakora iai te bareka iaon te aonaba; e na iai te tiriaomata, te iraa, te kewe, ao te mwaamwana te aba, ma waaki ni kabekaau, ma aekan nako mwakuri aika bati n ribaki; ao a na mwaiti ake a na kangai, karaoa aei, ke karaoa arei, bwa akea bonganana, bwa te Uea e na boutokaaia naakai n te kabanea ni bong. Ma e na reke kaia naakai, bwa a na mena n te aro ae kananokawaki ae moan te mao ao a na kabaeaki n te bure.\n\n32 Eng, e na kaoti n te bong are a na kateaki iai ekaretia ao a na kangai: Nakomai nakoiu, ao ibukin ami mwane a na kabwaraki ami bure.\n\n33 O ngkami aomata aika kam buakaka ma ni kamangao ao ma ni kamoamoa, e aera ngkai kam katei ekaretia ibukin karekean ami raka? E aera ngkai kam bita ana taeka te Atua ae tabu, bwa kam aonga ni kabuakaka tamneimi? Nooria, taratarai ana kaotioti te Atua; bwa nooria, e na roko te tai n te bong arei are a na kakoroaki iai bukin bwaai ni kabane.\n\n34 Nooria, e a tia te Uea ni kaoti nakoiu bwaai aika a korakora ma ni kamiimi ni kaineti ma te bwai ae e na roko n te tai ae e aki rangi ni maan, n te bong are a na roko iai bwaai aikai i buakomi.\n\n35 Nooria, I taetae nakoimi n aron ae aongkoa iai ngkami, ma bon akea ngkami. Ma nooria, Iesu Kristo e a tia ni kaoti ngkami nakoiu, ao I atai ami mwakuri.\n\n36 Ao I ataia bwa kam bon nakonako i nanon kainikatongan nanomi; ao bon akea bwa ti tabeman aika a aki tabekakirake ni kainikatongan nanoia, ma ni bwaini kunnikai aika a titikiraoi, ao ma ni bakantang, a kakauntaeka, a kairiribai, ao a bwainikirinia tabemwaang, ma ni karaoi aekan buakaka nako; ao ami ekaretia, eng, ni kabane, a baareka ibukin kainikatongan nanomi.\n\n37 Bwa nooria, kam bon tangira te mwane, ma ami bwai, ao ami kunnikai aika a titikiraoi, ma katamaroan ami ekaretia, nakon riki tangiraia aika a raarikin ma ni kainnano, ao aika a aoraki ma n rawawata.\n\n38 O ngkami aika kam baareka, ngkami aika bwaritaio, ngkami tia reirei, aika kam kabooingkami ibukin te bwai are kam na baareka iai, e aera ngkai kam kabareka ana ekaretia te Atua ae tabu? E aera ngkai kam bwainrang ni katokaa iaomi aran Kristo? E aera ngkai kam aki iangoia bwa e korakora riki kakawakin te kukurei are aki totoki nakon te nanokawaki are e aki kona ni mate—ibukin ana kamoamoa te aonaba.\n\n39 E aera ngkai kam katamaroai ngkami n te bwai are akea te maiu iai, ma ni kariaia bwa naake a baki, ake a kainnano, ake akea karabaia, ao ake a aoraki ma ake a karawawataki a na rirarikimi, ao kam aki tabeakinia.\n\n40 Eng, e aera ngkai kam kateirakei ami mwakuri aika bati n ribaki aika a raba bwa e aonga n reke ami raka, ma ni karekea te anga bwa a na tang ni wenei aine ake a tia ni mate buuia imatan te Uea, ao ake akea aia karo bwa a na tang ni wenei nakon te Uea naba, ao bwa raraaia tamaia ma kaainnabaia ana takarua nakon te Uea mai aontano, ibukin irakin taangaia ae e na bwaka iaon atuia.\n\n41 Nooria, e tinetine iaomi te kabaang n irantaanga; ao e na roko n te tai ae aki maan are e na irantaanga raraaia aomata aika itiaki iaomi, bwa e na bon aki kariaia bwa a na manga tangitang riki.\n\n", "morm 9": "[center][font_size=26]Mwakoro 9[/font_size][/center]\n\n[i]Moronaai e weteia ake aki kakoaua Kristo bwa a na rairinanoia—E tataekina Atuan te kakai, ae e angaanga te kaotioti ao e kabwaroi bwai n tangira ma kanikina i aoia aika a kakaonimaki—A toki kakai ibukin te kakewekewe—A na roko kanikina nakoia aika a kakoaua—A kairoroaki aomata bwa a na wanawana ma ni kawakin tua. Uakaan ma 401–421 N.K.[/i]\n\n1 Ao ngkai, I taetae naba ni kaineti ma ake a aki kakoaua Kristo.\n\n2 Nooria, kam na kakoaua n te bong are kam na kawaraki iai—nooria, ngkana e na roko te Uea, eng, n te bong are e korakora arei are e na rukurukumaki iai te aonaba n aron te ninira ni boki, ao a na ran bwain karawa n te kabuebue ae korakora, eng, n te bong are e korakora arei ngkana kam kairaki bwa kam na tei imatan ana Tiibu te Teei te Atua—ao ngkanne kam na kangai bwa akea te Atua?\n\n3 Ao ngkanne kam na aki kona ni kaakea Kristo, ke kam kona n taraa ana Tiibu te Teei te Atua? Kam kantaningaia bwa kam kona ni maeka ma ngaia ma n namakinna n ami iango bwa kam kairua? Kam kantaningaia bwa kam kona ni kukurei ni maeka ma Teuare e tabu, ngkana tamneimi a kammarakaki n namakinan te bure n ami iango bwa kam a tia n urui ana tua?\n\n4 Nooria, I taku nakoimi bwa kam na bon rangin aki kukurei ni maeka ma te Atua ae tabu ao e momotiraoi, ma n namakina kammairami imatana, nakon ae kam na maeka ma tamneia ake a kabuakakaaki i moone.\n\n5 Bwa nooria, ngkana kam kairaki bwa kam na noora aromi n akea karabakimi imatan te Atua, ma mimitongin naba te Atua, ao tabun Iesu Kristo, e na bon kauraa uran te ai ae e aki kona n tiringaki i aomi.\n\n6 O ngkanne, ngkami aika kam kakewekewe, rairaki nakon te Uea; tang ni kakorakorai ngkami nakon te Tama n aran Iesu, bwa tao kam na bon kona ni kuneaki n aki bareka, n itiaki, n tamaroa, ma ni mainaina, bwa kam a tia ni kaitiakaki n raraan te Tiibu te Teei, n te kabanea ni bong are e korakora.\n\n7 Ao riki I taetae nakoimi aika kam kakewei ana kaotioti te Atua, ma n taku bwa a toki, bwa akea riki kaotioti, ke taeka ni burabeti, ke bwai n tangira, ke te katoki aoraki, ke te taetae n neewe, ke rairan neewe;\n\n8 Nooria, I kangai nakoimi, ane e kakewei bwaai aikai e aki ataa ana euangkerio Kristo; eng, e bon tuai ni wareki koroboki aika tabu; ngkana e a tia ao e bon aki oota iai.\n\n9 Bwa tiaki bwa ti warekia bwa te Atua titebo ngkoananoa, ngkai, ao n aki toki, ao akea te kakaokoroaki ke te bibitaki irouna?\n\n10 Ao ngkai, ngkana kam a tia n iangoa atuami ae kakaokoro, are iai te bibitaki irouna, ao ngkanne kam a tia n iangoa atuami ae tiaki Atuan te kakai.\n\n11 Ma nooria, N na kaota nakoimi Atuan te kakai, are bon Atuan Aberaam, ao Atuan Itaaka, ao Atuan Iakobwa; ao bon te Atua naba anne are e karaoa karawa ma aonaba, ao bwaai ni kabane ake iai.\n\n12 Nooria, e karika Atam ao mai iroun Atam ao e roko te bwaka nakon te aomata. Ao ibukin bwakan te aomata ao e roko Iesu Kristo, ao te Tama ao te Nati; ao ibukin Iesu Kristo ao e roko kaboan te aomata.\n\n13 Ao ibukin kaboan te aomata are e reke mai iroun Iesu Kristo, ao a kaokaki nako matan te Uea; eng, aio are a kaboaki iai aomata ni kabane, ibukin maten Kristo are e kakoroa bukin te mangauti, are e kakoroa bukin te kaboaki man te matu ae aki totoki, are te matu are a na kautaki mai iai aomata ni mwaakan te Atua ngkana e tang te bu; ao a na bane n roko aika a uarereke ao aika a korakora, ao a na bane n tei imatan ana kai ni motikitaeka, n tia ni kabooaki ma ni kabwaraki man a na kabaebae te mate ae akea tokina, are bon te mate n rabwata.\n\n14 Ao ngkanne e na roko ana motikitaeka Teuare e tabu i aoia; ao ngkanne e na roko te tai are ane e kammaira e na bon tiku ni kammaira; ao ane e raoiroi e na bon tiku n raoiroi; ao ane e kukurei e na bon tiku ni kukurei; ao ane e aki kukurei e na bon tiku n aki kukurei.\n\n15 Ao ngkai, O ngkami ni kabane ake kam iangoia i nanomi bwa iai atuami ae e aki kona ni karaoi kakai, N na titirakiningkami, a tia ni koro bukin bwaai ake I a tia n taekin? E a roko te toki? Nooria, I taku nakoimi, E tuai; ao te Atua e tuai n toki arona are Atuan te kakai.\n\n16 Nooria, tiaki bwa a kamiimi bwaai ake e a karaoi te Atua imatara? Eng, ao antai ae kona n oota n ana mwakuri te Atua ae kamimi?\n\n17 Antai ae e na taku bwa tiaki man te kakai ao man ana taeka are a riki iai karawa ao te aonaba; ao man mwaakan ana taeka ao e karikaki te aomata mani bubun aontano; ao man mwaakan ana taeka ao a karaoaki kakai aika a mwaiti?\n\n18 Ao antai ae e na taku bwa Iesu Kristo e bon aki karaoi kakai aika a korakora? Ao a bon mwaiti kakai aika a korakora ake a karaoaki ni baia abotoro.\n\n19 Ao ngkana iai kakai aika a karaoaki, ao e aera bwa te Atua e na toki bwa te Atua ni kakai ao e na aki bibitaki? Ao nooria, I taku nakoimi bwa e tuai ni bitaki; bwa ngkanne e na aki riki bwa te Atua; ao e aki toki bwa te Atua, ao te Atua ni kakai.\n\n20 Ao e toki ni kakaraoi kakai i buakoia natiia aomata ibukina bwa a kerikaaki n aia aki onimaki, ao a kitana te kawai ae e eti, ma n aki ataa te Atua are a riai n onimakinna.\n\n21 Nooria, I taku nakoimi, bwa ane e kakoaua Kristo, ma n akea te bwai ae e nanououa iai, ao te bwai are e na butiia te Tama n aran Kristo e na bon anganaki; ao aio te berita nakoia aomata ni kabane, ni karokoa tokin te aonaba.\n\n22 Bwa nooria, e bon taku Iesu Kristo, are Natin te Atua, nakoia ana reirei ake a na tataninga, eng, nakoia naba ni kabane ana reirei, are a ongo aomata aika a uanao: Naako kabuta te aonaba, ma n tataekina te euangkerio nakoia aomata ni kabane;\n\n23 Ao ane e kakoaua ma ni bwabetitoaki ao e na bon kamaiuaki, ma ane e aki kakoaua e na bon kabuakakaaki;\n\n24 Ao a na iririia ake a kakoauai kanikina aikai—n arau ao a na kanakoia riaboro; ao a na taetae n neewe aika a boou; a na tauiia naeta; ao ngkana a mooi n te bwai ae kamamate ao a na bon aki ikoaki iai; ao a na katokai baia i aoia aika a aoraki ao a na marurung;\n\n25 Ao ane e kakoaua arau, n aki nanououa, ao N na kamatoai au taeka ni kabane nakoina, ni karokoa tokin aonaba.\n\n26 Ao ngkai, nooria, antai ae kona n tei ni kaaitarai ana mwakuri te Uea? Antai ae kona ni kakewei ana taeka? Antai ae e na teirake ni kaitara mwaakan te Uea ae korakora? Antai ae e na ribai ana mwakuri te Uea? Antai ae e na ribaia natin Kristo? Nooria, ngkami ni kabane ake a ribaa ana mwakuri te Uea, bwa kam na miimi ao kam na mate.\n\n27 O ngkanne, tai riribai, ao tai mimi, ma ongo n ana taeka te Uea, ma ni bubutia te Tama n aran Iesu ibukin bwaai ake ko kainnanoi. Tai nanououa, ma kakoaua, ao waaki n aron are ni kawai, ma ni kawara te Uea ma nanom ni kabane, ma ni mwakuria oin kamaiuam ma te maaku ao te ruru imatana.\n\n28 Kawanawanako i nanon am bong ni kataaki; kanakoa mai iroumi te baareka; tai bubuti, n te aro are ko na kona ni katoka nanom ni kaibwabwaru, ma bubuti ma te matoatoa ae e aki kona ni kamwaingaki, bwa kam na aki bwaka n te kaririaki, ma kam na beku iroun te Atua ae koaua ao e maiu.\n\n29 Taraia bwa kam na aki bwabetitoaki ngkana kam aki tau; taraia bwa kam na itiaki ngkana kam taua ana toa Kristo; ao taraia bwa kam na karaoi bwaai ni kabane n te itiaki, ma ni karaoia n aran Iesu Kristo, Natin te Atua ae maiu; ao ngkana kam karaoa aio, ma n teimatoa nua te toki, ao kam na bon aki tewenakoaki.\n\n30 Nooria, I taetae nakoimi n aiaron ae I taetae nakoimi man te mate; bwa I ataia bwa a na reke au taeka iroumi.\n\n31 Tai kabuakakai ibukin au aki kororaoi, ao tamau naba ibukin ana aki kororaoi, ao teuare e koroboki naba ma i mwaaina; ma karabwarabwa nakon te Atua bwa e a tia ni kaota ami aki kororaoi nakoimi, bwa kam aonga n reireinaki riki bwa kam na wanawana nakoira.\n\n32 Ao ngkai, nooria, ti a tia ni korea te reekoti aio n aron ara atatai, n taian man ni koroboki are a aranaki bwa te taetae n Aikubita ae e a tia ni bitaki, are ti anganaki ao ti bitia, n aron ara taetae.\n\n33 Ao ngke arona bwa e tau buuburan ara bwaatua ti na bon tia ni koroboki n taetae n Ebera; ao te taetae n Ebera e bon bitaki naba iroura; ao ngke arona bwa ti kona ni koroboki n te taetae n Ebera, nooria, e na bon akea aki kororaoin ara reekoti.\n\n34 Ma te Uea e atai bwaai ni kabane ake ti a tia ni karaoi, ao bwa akea riki te botanaomata ae e ataa ara taetae ni kawai ao ibukina bwa akea riki te botanaomata ae e ataa ara taetae, ngaia are e a tia ni katauraoa te anga are e na rairaki iai.\n\n35 Ao bwaai aikai a koreaki bwa a aonga n itiaki kunnikaira man raraaia tarira, ake a tia ni kerikaaki n aia aki onimaki.\n\n36 Bwaai ake ti tangiri ake a kaineti ma tarira, eng, are bon kaokakia nakon ataakin Kristo, ai bon ake a kaineti naba ma aia tataro aomata aika itiaki ni kabane ake a maeka iaon te aba.\n\n37 Ao ke te Uea are Iesu Kristo e anganiia kaekakin aia tataro n aron aia onimaki; ao ke te Atua te Tama e uringa te berita are e tabu are e a tia ni karaoia ma te bata are Iteraera; ao ke e kakabwaiaia n aki toki, rinanon onimakinan aran Iesu Kristo. Amen.\n\n", "ether 1": "[center][font_size=26]Ana Boki Ita[/font_size][/center]\n\nRekotiia Iaretaite, are a anaaki mani bwaatua ake uabwi ma aua ake a kuneaki irouia ana aomata Rimwaai n ana bong ni maiu te Uea are Motiaea.\n\n[center][font_size=26]Mwakoro 1[/font_size][/center]\n\n[i]Moronaai e kauarerekea ana koroboki Ita—E a kateaki rikin Ita—E aki kamangaoaki aia taetae Iaretaite n te taua are Bwabera—E berita te Uea bwa e na kairiia nakon te aba ae rine ma ni karikiia bwa te botanaomata ae korakora.[/i]\n\n1 Ao ngkai Ngai, ae Moronaai, I a waaki n anga rongorongoia kaain ngkoa ake a kamaunaki ni bain te Uea iaon te aba i meang.\n\n2 Ao I karekea au reekoti ma ni bwaatua ake uabwi ma aua ake a kuneaki irouia ana botanaomata Rimwaai, are e aranaki bwa ana Boki Ita.\n\n3 Ao I katautau inanou bwa moan te reekoti aio, are e atongaki iai aron karikan te aonaba, ao Atam naba, ao te rongorongo man te tai anne ni karokoa naba te taua are e korakora, ao bwaai ni kabane ake a riki i buakoia natiia aomata ni karokoa te tai anne, bon iai i buakoia Iutaia—\n\n4 Ngaia are I aki koroi bwaai ake a riki man ana tai Atam ni karokoa te tai anne; ma bon iai iaon bwaatua; ao ane e kunei, e na bon reke irouna te mwaaka bwa e na karekea te rongorongo ae bwanin.\n\n5 Ma nooria, I aki anga te rongorongo ae bwanin ma mwakoron te rongorongo ae I anga, man te taua rikaaki ni karokoa ae a kamaunaki.\n\n6 Ao ibukin aei are I anga te rongorongo. Teuare e korea te rongorongo aei bon Ita, ao bon kanoan Koriantoa.\n\n7 Koriantoa bon natin Mooron te mwaane.\n\n8 Ao Mooron bon natin Eetem te mwaane.\n\n9 Ao Eetem bon natin Aa te mwaane.\n\n10 Ao Aa bon natin Teeta te mwaane.\n\n11 Ao Teeta bon natin Tiburon te mwaane.\n\n12 Ao Tiburon bon natin Koom te mwaane.\n\n13 Ao Koom bon natin Koriantam te mwaane.\n\n14 Ao Koriantam bon natin Aminikata te mwaane.\n\n15 Ao Aminikata bon natin Aaron te mwaane.\n\n16 Ao Aaron bon kanoan Eta, are bon natin Eatom te mwaane.\n\n17 Ao Eatom bon natin Riibu te mwaane.\n\n18 Ao Riibu bon natin Kiti te mwaane.\n\n19 Ao Kiti bon natin Korom te mwaane.\n\n20 Ao Korom bon natin Rewi te mwaane.\n\n21 Ao Rewi bon natin Kim te mwaane.\n\n22 Ao Kim bon natin Morianton te mwaane.\n\n23 Ao Morianton bon kanoan Ribwakite.\n\n24 Ao Ribwakite bon natin Teeti te mwaane.\n\n25 Ao Teeti bon natin Eta te mwaane.\n\n26 Ao Eta bon natin Koom te mwaane.\n\n27 Ao Koom bon natin Koriantam te mwaane\n\n28 Ao Koriantam bon natin Emera te mwaane.\n\n29 Ao Emera bon natin Aoma te mwaane.\n\n30 Ao Aoma bon natin Tiure te mwaane.\n\n31 Ao Tiure bon natin Kiibe te mwaane.\n\n32 Ao Kiibe bon natin Oria te mwaane, are bon natin Iareta te mwaane;\n\n33 Are bon Iareta are e roko ma tarina ma aia utu, ao tabeman riki ma aia utu, man te taua are e korakora, n te tai are te Uea e kamangaoa iai aia taetae aomata ma ni berita i nanon unna bwa a na bane ni kamaenakoaki iaon te aonaba, ao n aron ana taeka te Uea a bane aomata ni kamaenakoaki.\n\n34 Ao tarin Iareta, bon te mwaane ae tetoa ma ni korakora, ao bon te mwaane ae korakora nanonakina iroun te Uea, Iareta, are tarina, e taku nakoina: Taang nakon te Uea, bwa e na bon aki kamangaoira bwa ti na aki oota n ara taetae.\n\n35 Ao e a koro bukina bwa tarin Iareta e bon tang nakon te Uea, ao te Uea e bon nanoanga Iareta; ngaia are e bon aki kamangaoa ana taetae Iareta; ao Iareta ma tarina a bon aki kamangaongaoaki.\n\n36 Ao ngkanne Iareta e taku nakon tarina: Taang riki nakon te Uea, bwa e aonga n ae e na katannakoa unna mai irouia ake raoraora, bwa e na aki kamangaoa aia taetae.\n\n37 Ao e a koro bukina bwa tarin Iareta e bon tang nakon te Uea, ao te Uea e bon nanoangaiia raoraoia ma aia utu naba, ao a bon aki kamangaoaki.\n\n38 Ao e a koro bukina bwa e taetae riki Iareta nakon tarina, ni kangai; Nako ao titirakina te Uea bwa tao e na kakioira nako man te aba, ao ngkana e na kakioira nako man te aba, taang nakoina bwa tao ti na nakea. Ao antai ae e na ataia tao e na uotira te Uea nakon te aba riki ae rine iaon te aba ni kabuta? Ao ngkana ngaia anne, ao ti na bon kakaonimaki nakon te Uea, bwa ti aonga ni karekea bwa ti na bwaibwai iai.\n\n39 Ao e a koro bukina bwa tarin Iareta e bon tang nakon te Uea n aron are e a tia n taekinaki ni wiin Iareta.\n\n40 Ao e a koro bukina bwa te Uea e bon ongo iroun tarin Iareta, ao e bon nanoangaia, ma n taku nakoina:\n\n41 Naako ao ikotiia am nanai, mwaane ao aine, n aekaia nako; ao koraan te aba naba ni kabane n aekaia nako; ao am utu; ao Iareta naba are tarim ma ana utu; ao raoraom naba ma aia utu, ao raoraon naba Iareta ma aia utu.\n\n42 Ao ngkana ko a tia ni karaoa aio ao ko na rimoaia rikaaki nakon te mwarua are i meang. Ao N na kaitibo ma ngkoe, ao N na nako n rimoam nakon te aba are e rine i aoia aaba n te aonaba.\n\n43 Ao i kekei are N na kakabwaiako ma kanoam, ma ni kateirakea ma ni kanoam ibukiu, ao kanoan tarim, ao ake a nako ma ngaia, te botanaomata ae korakora. Ao a na bon akea riki te botanaomata ae korakora nakon are N na kateirakea i bukiu ma ni kanoam, iaon te aba. Ao N na karaoa aio nakoim ibukin maanin te tai are ko tang iai nakoiu.\n\n", "ether 2": "[center][font_size=26]Mwakoro 2[/font_size][/center]\n\n[i]A katauraoi Iaretaite ibukin mwanangaia nakon te aba ni berita—Bon te aba ae rine arona are a na toro iai aomata iroun Kristo ke a na teweaki nako—E taetae te Uea nakon tarin Iareta i nanon teniua te aoa—A kabai taian bwaati Iaretaite—E titirakina tarin Iareta te Uea bwa e na kanga ni kaotai taian bwaati.[/i]\n\n1 Ao e a koro bukina bwa Iareta ma tarina, ao aia utu, ao raoraon naba Iareta ma tarina ao aia utu a bon ruo rikaaki nakon te mwarua are i meang, (ao aran te mwarua arei bon Nimrota, bwa e bon aranaki i mwin te tia kaeman ae rangi ni korakora) ma aia nanai ake a ikoti, mwaane ao aine, n aekaia nako.\n\n2 Ao a bon kawenei naba aia bwai ni kamwaneia manin an nang; ao a bon katauraoa te bwai are a na uoti iai ikan taari.\n\n3 Ao a bon uota naba mangaiia tetierete, are, kabwaranakoakin nanona, bon te manibeeru ae karaoa te karewerewe; ao ngaia are a uoti ma ngaia bwariko ni manibeeru, ma aekan bwaai nako ake a mena i aon te aba, ao koraa n aekaia nako.\n\n4 Ao e a koro bukina bwa ngke a tia n ruo rikaaki nakon te mwarua are Nimrota e ruo rikaaki te Uea ma n taetae ni kawai ma tarin Iareta; ao e mena n te nang, ao tarin Iareta e bon aki nooria.\n\n5 Ao e a koro bukina bwa e anga te tua te Uea nakoia bwa a na mwananga nako nanon te rereua, eng, nakon te mwakoro are e bon tuai ma n roko iai te aomata. Ao e a koro bukina bwa e mwananga te Uea n rimoaia, ma n taetae ni kawai ma ngaia ngke e tei n te nang, ma n anga kaetieti bwa a na riai ni mwananga nakea.\n\n6 Ao e a koro bukina bwa a bon mwananga i nanon te rereua, ma ni kabai taian bwaati, are a riaon raan aika a mwaiti iai, ma ni kairaki n aki toki ni bain te Uea.\n\n7 Ao e bon aki kariaia te Uea bwa a na toki i tinanikun taari n te rereua, ma e tangiriia bwa a na roko nakon te aba ni berita, are te aba are e rine i aon aaba nako, are e a tia ni katauraoia te Uea ae te Atua ibukiia aomata aika a raoiroi.\n\n8 Ao e a tia n taetae i nanon unna nakon tarin Iareta, bwa ane e na bwaina te aba ni berita aio, man te tai aei ao n aki toki, e na beku ibukina, te Atua n ti ngaia ae koaua, bwa a rawa n taeaki nako ngkana e roko bwaninin unna i aoia.\n\n9 Ao ngkai, ti kona n noori ana tua te Atua ni kaineti ma te aba aio, bwa bon te aba ni berita; ao te botanaomata are e na bwainna e na toro iroun te Atua, ke a na taeaki nako ngkana e roko bwaninin unna i aoia ngkana a tawaa i nanon te bure.\n\n10 Bwa nooria, aio te aba ae rine i aoia aaba nako; mangaia are e na bwainna ao e na toro iroun te Atua ke e na taeaki nako; bwa bon ana tua te Atua ae akea tokina. Ao e na bon aki riki aei ni karokoa ae a tabwanin natin te aba i nanon te bure, are a na bon taeaki nako iai.\n\n11 Ao e roko aio nakoimi, O ngkami Tientaire, bwa kam na atai ana tua te Atua—bwa kam aonga n rairinanomi, man aki reitinako i nanon ami bure ni karokoa ae roko ae bwanin, bwa kam aonga n aki uota bwaninin unin te Atua i aomi n aron are a tia ni karaoia mai i mwaina kaain te aba.\n\n12 Nooria, aio bon te aba ae rine, ao te botanaomata ra ae bwainna e na bon inaomata man te tautoronaki, ao man te kabaeaki, ao man aaba riki tabeua i aan karawa, ngkana a bon toro iroun Atuan te aba, are bon Iesu Kristo, are e a tia ni kaotaki ni bwaai ake ti a tia ni koroi.\n\n13 Ao ngkai N na waaki nako ma au rongorongo; bwa nooria, e a koro bukina bwa te Uea e uota Iareta ma tarina nakon taari are korakora are e bwenauai aaba. Ao ngke a roko i taari a katei umwaianrianna; ao a arana te tabo arei bwa Morianikuma, ao a maeka n umwanrianna, ao a maeka n umwanrianna i mataniwin taari i nanon te maan ae aua te ririki.\n\n14 Ao e a koro bukina bwa ngke e a bane aua te ririki ao te Uea e roko riki nakon tarin Iareta, ma n tei n te nang ao e taetae ni kawai mangaia. Ao i nanon te maan ae teniua te aoa ao e bon taetae ni kawai te Uea ma tarin Iareta, ao e boaaki ibukina bwa e aki uringnga ni wetea aran te Uea.\n\n15 Ao tarin Iareta e rairananona man te buakaka are e a tia ni karaoia, ma ni wetea aran te Uea ibukiia tarina ake a raonna. Ao e taku te Uea nakoina: N na kabwara am bure ao aia bure tarim; ma ko na manga aki oki ni bure, bwa ko na uringnga bwa tamneiu e na bon aki reitinako ni maeka ma te aomata; ngaia are ngkana ko bure ni karokoa ae ko a tawaa ao ko na bon kanakoaki mai matan te Uea. Ao aikai au iango i aon te aba are N na anganiko ibukin am bwai; bwa e na riki bwa te aba ae rine i buakoia aaba nako.\n\n16 Ao e taku te Uea: Naako mwakuri ao kabai, n aroia bwaati ake kam a tia ni kabai mai i mwaina. Ao e a koro bukina bwa tarin Iareta e bon nako ni mwakuri, ma tarina naba, ma ni kabai taian bwaati n aekan are a tia ni kabai n aron are a tia n tuangaki iroun te Uea. Ao a uarereke, ma ni beebete i aon te ran, n ai aron beebeten te moa i aon te ran.\n\n17 Ao a bon kateaki n te aro are a rianako beebeteia, n te aro are a kona n taua te ran n aron te raurau; ao bukina e koo n aron te raurau; ao rarikina a bon koo n aron te raurau; ao a kakang taboia; ao are mai eta e bon koo n aron te raurau; ao ananauna ai aron anaun te kai; ao mataroana ngkana e kainaki, e koo n aron te raurau.\n\n18 Ao e a koro bukina bwa tarin Iareta e takarua nakon te Uea, ni kangai: O te Uea, I a tia ni karaoa te mwakuri are ko tua bwa N na karaoia, ao I a tia ni karaoi taian bwaati n aron are ko a tia ni kairai iai.\n\n19 Ao nooria, O te Uea, bon akea te oota inanoia; ao ti na bwe nakea? Ao ti na bon mate naba, bwa ti bon aki kona n ikeike inanoia, ma ti iai te ea ake inanoia; mangaia are ti na bon mate.\n\n20 Ao e taku te Uea nakon tarin Iareta: Nooria, ko na karaoa te bwangabwanga mai i eta, ao i nano naba; ao ngkana kam kainnanoa te ea, kam na kauka te bwangabwanga ma ni butimwaea te ea. Ao ngkana e rin te ran i aomi, nooria, kam na bonota te bwangabwanga, bwa kam aonga n aki mate n te ieka.\n\n21 Ao e a koro bukina bwa tarin Iareta e karaoia, n aron are e tuangnga te Uea.\n\n22 Ao e tang nakon te Uea ni kangai: O te Uea, nooria I a tia ni karaoa are ko a tia n tuangai; ao I a tia ni katauraoi kaibuke i bukiia au botanaomata, ao nooria bon akea te oota i nanoia. Nooria, O te Uea, ko kona ni kariaia bwa ti na riaon te ran ae korakora i nanon te roo?\n\n23 Ao e taku te Uea nakon tarin Iareta: Tera ae ko tangiria bwa N na karaoia bwa e aonga n ae e reke te oota i nanon ami kaibuke? Bwa nooria, kam aki kona ni karekei ami winto, bwa a na oreaki nakon mwakorokoro; ao kam aki kona naba n uota te ai ma ngkami, bwa kam na bon aki kairaki n ootan te ai.\n\n24 Bwa nooria, kam na riki n aron te kua i nukan marawa; bwa a na oroi ngkami naao aika a maunga. Ma e ngae n anne, N na bon uoti ngkami rake mai i kabin taari; bwa a na otinako aang mai wiiu, ao te karau naba ma te ieka are I a tia ni kanakoi.\n\n25 Ao nooria, N na katauraoi ngkami ni kaaitarai bwaai aikai; bwa kam aki kona n rinanon te marawa ae korakora aio ma ti ngkana I katauraoi ngkami ni kaaitarai naon taari, ma taian ang ake a waaki nako, ao te ieka are e na roko. Ngaia are teraa ae ko tangiria bwa N na katauraoia bwa e aonga n reke ootami ngkana kam a ongaki i kabin marawa?\n\n", "ether 3": "[center][font_size=26]Mwakoro 3[/font_size][/center]\n\n[i]Tarin Iareta e noora tabonibain te Uea ngke E ringi atibu ake tebwi ma onoua—Kristo e kaota rabwatana n tamnei nakon tarin Iareta—Naake a kororaoi aia atatai a aki kona ni kararoaki man rinanoan te rabuna n ataibwai—A karekeaki taan raitaeka bwa ana kaoti rongorongoia Iaretaite nakon te ataaki.[/i]\n\n1 Ao e a koro bukina bwa tarin Iareta, (ngkai mwaitin kaibuke ake a tia ni katauraoaki bon waniwaa), e nako nakon te maunga, are a aranna bwa te maunga are Terem, ibukin rianakon rietatana, ma ni kabuei ma ni koraoi man te bwa atibu aika a uarereke aika tebwi ma onoua; ao a bon mainaina ma n itiaki, n aron te kirati; ao e bon uoti i nanon baina i aon taubukin te maunga, man tang nakon te Uea, ni kangai:\n\n2 O te Uea, ko a tia n taku bwa ti na katobibiaki n te ieka. Ao ngkai nooria, O te Uea ao tai un iroun am toro ibukin mamaarana i matam; bwa ti ataia bwa ko mimitong ao ko maeka i karawa, ao ti bon aki tau i matam; ibukin te bwaka ao a buakaka arora n aki toki; ma e ngae n anne, O te Uea, ko a tia n anganiira te tua bwa ti na weteiko, bwa mai iroum ao ti na karekei bwaai ake a tangiri nanora.\n\n3 Nooria, O te Uea, ko a tia n oroira ibukin ara bure, ma n tia ni katiotioira, ao i nanon ririki aika a mwaiti ao ti a tia ni mena i nanon te rereua; ma e ngae n anne ko a bon tia n nanoangaira. O te Uea, tarataraai ma te nanoanga, ao katannakoa unim mai irouia te botanaomata aio, ao tai kariaia bwa a na rinanon te marawa ae buaka i nanon te roo; ma noori bwaai aika I a tia ni kabuei ma ni karaoi man te bwa.\n\n4 Ao I ataia, O te Uea, bwa iai iroum te mwaaka ni kabane, ao ko kona ni karaoa te bwai ae e na raoiroi ibukin te aomata; ngaia are ringi atibu aikai, O te Uea, katauraoi n tabonibaim bwa aonga n oota nako i nanon te roo; ao a na oota nakoira i nanon kaibuke ake ti a tia ni karaoi, bwa e aonga n reke ara taura i nanon ara tai n rinanon te marawa.\n\n5 Nooria, O te Uea, ko kona ni karaoa aei. Ti ataia bwa ko kona ni kaota mwaakam ae korakora, are e taraa n uarereke n ana atatai te aomata.\n\n6 Ao e a koro bukina bwa ngke e a tia tarin Iareta n taekin taeka aikai, nooria, e arora baina te Uea ma n ringi atibu akekei teuana i mwin teuana n tabonibaina. Ao e kamwawaki te rabuna n ataibwai mai i matan tarin Iareta, ao e noora tabonibain te Uea; ao tarin Iareta e bwaka i matan te Uea, bwa e a oreaki n te maaku.\n\n7 Ao te Uea e nooria bwa tarin Iareta e a tia ni bwaka nako aontano; ao e taku te Uea nakoina: Teirake, e aera ngkai ko bwaka?\n\n8 Ao e taku nakon te Uea: I noora tabonibain te Uea, ao I maaku bwa mwiina ao e oreai; bwa I aki ataia ae iai raraan ma irikon te Uea.\n\n9 Ao e taku te Uea nakoina: Ibukin am onimaki ao ko a tia n noorai bwa N na katokaa i aou te iriko ma te raraa; ao bon akea te aomata ae e a tia n roko i matau ma te onimaki ae rianako n aron ae ko a tia ngkoe; bwa ngke arona bwa tiaki ao ko aki kona n noora tabonibaiu. Ko noora riki ae mwaiti nakon aei?\n\n10 Ao e kaeka: I aki; te Uea, kaotiko nakoiu.\n\n11 Ao e taku te Uea nakoina: Ko kakoauai taeka ake N na taekin?\n\n12 Ao e kaeka: Eng, te Uea, I ataia bwa ko taekina te koaua, bwa bon ngkoe Atuan te koaua, ao ko aki kona ni kewe.\n\n13 Ao ngke e a tia n taekin taeka aikai te Uea, nooria, e kaoti nakoina te Uea, ma n taku: Ibukina bwa ko a atai bwaai aikai ko a kabooaki man te bwaka; ngaia are ko a uotaki nako matau; ngaia ae I kaotai nakoim.\n\n14 Nooria, bon ngai are I katauraoaki ma ni moan te aonaba bwa N na kabooia au botanaomata. Nooria, Ngai Iesu Kristo. Ngai te Tama ao te Nati. E na reke irouia aomata ni kabane te maiu mai irou, ao naake a na kakoaua arau; a na riki bwa natiu mwaane ao natiu aine n aki toki.\n\n15 Ao I bon tuai ma ni kaotai nakon te aomata ae I a tia ni karikia, bwa bon akea te aomata ae e a tia ni kakoauai n aron ae ko a tia ngkoe. Ko nooria ae ko a bon tia ni karikaki ni katotongau. Eng a bon karikaki aomata ni kabaneia man te moantai n ai aron katootongau.\n\n16 Nooria, te rabwata aio, are ko a nooria ngkai, bon rabwatan tamneiu; ao I a tia ni karika te aomata n aron rabwatan tamneiu; ao n aron ae I kaoti nakoim n te tamnei ao N na bon kaoti nakoia au botanaomata n te rabwata.\n\n17 Ao ngkai, Ngai, ae Moronaai, I taku bwa I aki kona ni kabwanina rongorongon bwaai aikai ake a koreaki, ngaia are e a tau naba bwa N na kangai bwa Iesu e bon kaotia nakon te mwaane aio n te tamnei, n aron ao katotongan te rabwata are e kaoti iai nakoia Nibwaite.\n\n18 Ao e karaoa te mwakuri ni ibuobuoki nakoina n aron are e karaoa naba te mwakuri n ibuobuoki nakoia Nibwaite; ao a riki bwaai aikai ni kabane bwa e aonga n ataia te aomata aio bwa bon ngaia te Atua, ibukin mwakuri aika a korakora aika a mwaiti are e a tia te Uea ni kaotia nakoina.\n\n19 Ao ibukin ana atatai te aomata aio ao e a bon aki kona n tauaki bwa e na aki kona n noora are i nanon rabunan te ataibwai; ao e noora tabonibain Iesu, are, ngke e nooria, e bwaka ma te maaku; bwa e ataia bwa bon tabonibain te Uea; ao ai bon akea ana onimaki, bwa e a ataia, ao akea te nanououa.\n\n20 Ngaia are, ibukina bwa iai te ataibwai ae kororaoi ibukin te Atua irouna, ao e a bon aki kona n tauaki mai i nanon rabunan te ataibwai; ngaia are e noora Iesu; ao e karaoa te mwakuri n ibuobuoki nakoina.\n\n21 Ao e a koro bukina bwa e taku te Uea nakon tarin Iareta: Nooria, ko na bon aki kariaia bwa bwaai ake ko a tia n noori man ongo a na buta n te aonaba, ni karokoa are e roko te tai are N na kamimitonga arau n riki n iriko; ngaia are ko na kaikoi bwaai ake ko noori ma n ongo, ma n akea ae ko na kaotia nakon te aomata.\n\n22 Ao nooria, ngkana ko kawarai, ko na koroi ma ni kaini bwa e aonga n ae akea temanna ae kona n ataa nanoia; ao ko na koroi n te taetae ae aki kona ni warekaki.\n\n23 Ao nooria, N na anganiko atibu aika uoua aikai, ao ko na kaini naba ma bwaai ake ko na koroi.\n\n24 Bwa nooria, te taetae are ko na koroboki iai I a tia ni kamangaoa; ngaia are N na karekea te anga are n au tai are i baireia iai ao atibu aikai a na kaota nakon mataia aomata bwaai ake ko na koroi.\n\n25 Ao ngke e a tia te Uea n taekin taeka aikai, e kaota nakon tarin Iareta kaain te aonaba ni kabane ake a tia n riki, ao ni kabane naba ake a na riki; ao e aki karabai mai i matana, ni karokoa tokin aonaba.\n\n26 Bwa e a tia ni kangai nakoina n taai ake ngkoa, bwa ngkana e kakoaua ao e na kaota nakoina bwaai ni kabane—ake a na riai ni kaotaki nakoina; ngaia are te Uea e bon aki kona n taua te bwai teuana mai irouna, bwa e ataia bwa te Uea e kona ni kaoti bwaai ni kabane nakoina.\n\n27 Ao e taku te Uea nakoina: Koroi bwaai aikai ao kaini; ao N na kaoti n oin au tai nakoia natiia aomata.\n\n28 Ao e a koro bukina bwa e tua te Uea bwa e na kaini atibu ake uoua ake e a tia ni karekei, ma n aki kaoti, ni karokoa are e na kaoti te Uea nakoia natiia aomata.\n\n", "ether 4": "[center][font_size=26]Mwakoro 4[/font_size][/center]\n\n[i]E tuangaki Moronaai bwa e na kaini ana koroboki tarin Iareta—A na bon aki kaotaki ni karokoa ae iai aia onimaki aomata n aron tarin Iareta—E tuangiia aomata Kristo bwa a na kakoauai Ana taeka ma aia taeka Ana reirei—A tuangaki aomata bwa a na rairinanoia, kakoaua te euangkerio, ao a na kamaiuaki.[/i]\n\n1 Ao te Uea e tuanga tarin Iareta bwa e na ruo rikaaki man te maunga mai i matan te Uea, ma ni koroi bwaai ake e a tia n noori; ao a tabuaki bwa a na roko nakoia natiia aomata ni karokoa te tai are e na tabekaki rake iaon te kaibangaki; ao ibukin aio are e kaawakin te uea are Motiaea, bwa a na aki roko nakon te aonaba ni karokoa te tai are Kristo e na kaoti nakoia ana botanaomata.\n\n2 Ao i mwin are Kristo e a tia raoi ni kaotia nakoia ana botanaomata e tua bwa a na kaotaki.\n\n3 Ao ngkai, i mwin anne, a tia ni kerikaaki n aia aki onimaki; ao bon akea aomata ma ti Reimwanaite, ao a tia n totokoa ana euangkerio Kristo; ngaia are I a tuangaki bwa N na manga karabai riki i aan tano.\n\n4 Nooria, I a tia ni koroboki i aon bwaatua aikai taekan bwaai ake e noori tarin Iareta; ao bon akea riki bwaai aika a korakora aika a tia ni kaotaki n aron ake a kaotaki nakon tarin Iareta.\n\n5 Ngaia are te Uea e a tia n tuangai bwa N na koroi; ao I a tia ni koroi. Ao e tuangai bwa N na kaini; ao e a tia naba n tuangai bwa N na kaini kabwaran nanoia; ngaia are I a tia ni kaini bwaai ni kabwara nanon taeka, n aron ana tua te Uea.\n\n6 Bwa e taku te Uea nakoiu: A na bon aki roko nakoia Tientaire ni karokoa te bong are a na rairinanoia man aia bure, ma n riki n itiaki i matan te Uea.\n\n7 Ao n te bong are a kamwakura onimakinau, e taku te Uea, n aron are e koroi tarin Iareta, ao a riki ni katabuaki irou, ao ngkanne N na kaoti nakoia bwaai ake e noori tarin Iareta, ma ni kabwaranakoa nakoia au kaotioti ni kabane, e taku Iesu Kristo, Natin te Atua, Taman karawa ao te aonaba, ao ni kabane bwaai ake a mena iai.\n\n8 Ao ane e kan kauntaeka ni kaitara ana taeka te Uea, ao e na reke kaina; ao ane e kaakeai bwaai aikai, ao e na reke kaina; bwa N na bon aki manga kaoti bwaai aika a korakora nakoia, e taku Iesu Kristo; bwa bon Ngai ae I taetae.\n\n9 Ao man au kaetieti ao a kaukaki karawa ao a kainaki; ao man au taeka ao e ruru te aonaba; ao man au kaetieti ao kaaina a bon bua, n te ai.\n\n10 Ao ane e aki kakoauai au taeka e aki kakoauaia au reirei; ao ngkana arona bwa I aki taetae, ko na motikitaeka; bwa ko na bon ataia bwa bon Ngai ae I taetae, n te kabanea ni bong.\n\n11 Ma ane e kakoauai bwaai aikai ake I a tia n taekin, ao N na bon kawaria n ana kaotioti tamneiu, ao e na ataia ma n taua mwiina. Bwa ibukin tamneiu ao e na bon ataia bwa bwaai aikai a koaua; bwa a kairoroia aomata bwa a na karaoa ae raoiroi.\n\n12 Ao te bwai are e kairoroia aomata bwa a na karaoia ae raoiroi bon mai irou; bwa e aki roko ae raoiroi mai irouia aomata ma bon ti mai irou. Bon Ngai naba are I kairiria aomata bwa a na karaoa are raoiroi ni kabane; ane e aki kakoauai au taeka e bon aki naba kakoauaai—bwa bon Ngai; ao ane e aki kakoauaai e na bon aki kakoaua te Tama are e kanakomaiakai. Bwa nooria, bon Ngai te Tama, Ngai te oota, ao te maiu, ao koauan te aonaba.\n\n13 Nakomai nakoiu, O ngkami Tientaire, ao N na kaoti nakoimi bwaai aika a korakora riki, te rabakau are e karabaki ibukin te kakewekewe.\n\n14 Nakomai nakoiu, O ngkami te bata are Iteraera, ao a na kaotaki nakoimi bwaai aika a korakora are e kaikoi te Tama ibukimi, mani moan karikan aonaba ao e tuai man reke iroumi ibukin te kakewekewe.\n\n15 Nooria, ngkana kam raeuaka rabunan te ataibwai are e karika te aro are kam na tiku n aromi ni buakaka ae kamwengabuaka, ma matoatoan nanomi, ma matakiin ami iango, ao ngkana bwaai ake a korakora ma ni kamimi ake a karabaki man moan katean te aonaba mai iroumi—eng, ngkana kam wewetea te Tama n arau ma te nano ae uruaki ao te tamnei ae raraoma, ao ngkanne kam na ataia bwa te Tama e uringa te berita ae tabu are karaoia ma ami bakatibu, O te bata are Iteraera.\n\n16 Ao ngkanne au kaotioti are I tua bwa e na koroi au toro are Ioane a na katangainaaki i mataia aomata ni kabane. Uringnga, ngkana ko noori bwaai aikai ni kabane, ko na ataia bwa e a kan roko te tai are a na kaotaki iai.\n\n17 Ngaia are, ngkana e na reke iroum te rongorongo aio ko na kona n ataia bwa e a tia ni waaki nako ana mwakuri te Tama i aon te aba.\n\n18 Ngaia are, rairinanomi ngkami kaain tokin aonaba, ao nakomai nakoiu, ma ni kakoaua au euangkerio, ao ma ni bwabetitoaki n arau; bwa ane e kakoaua ma ni bwabetitoaki e na kamaiuaki; ma ane e aki kakoaua e na kabuakakaaki; ao a na riki kanikina nakoia ake a kakoaua.\n\n19 Ao e na kakabwaiaki are e kuneaki ni kakaonimaki nakon arau n te kabanea ni bong, bwa e na tabekaki rake bwa e na maeka n te abanuea are e katauraoaki ibukina ma ni katean te aonaba. Ao nooria bon Ngai ae I a tia n taekinna. Amen.\n\n", "ether 5": "[center][font_size=26]Mwakoro 5[/font_size][/center]\n\n[i]Taan kakoaua aika teniman ao te mwakuri a na tei bwa bwaai ni kakoaua ibukin koauan Ana boki Moomon.[/i]\n\n1 Ao ngkai Ngai, ae Moronaai I a tia ni koroi taeka ake I tuangaki, n aron au ururing; ao I a tia n tuangkami bwaai ake I kaini; ngaia are tai ringi n te aro are kam na rairi taekaia; bwa kam tabuaki mai iai, ti ngkana e roko te tai arei ni wanawanan te Atua.\n\n2 Ao nooria, ko na karekea te raka bwa ko na kaoti bwaatua aikai nakoia ake a na buoka waakin te mwakuri aio.\n\n3 Ao a na kaotaki nakoia teniman ni mwaakan te Atua; ngaia are a na bon ataia ma te koaua raoi bwa a koaua bwaai aikai.\n\n4 Ao ni wiia taan kakoaua aika teniman ao a na kamatoaki bwaai aikai; ao aia koaua naaka teniman, ao te mwakuri aio, are e na kaotaki iai mwaakan te Atua ao ana taeka naba, are a kakoaua ibukin te Tama, ao te Nati, ao te Tamnei ae Raoiroi—ao bwaai aikai ni kabane a na tei bwa bwaai ni kakoaua ni kaitara te aonaba n te kabanea ni bong.\n\n5 Ao ngkana arona bwa a rairinanoia ma n nakon te Tama n aran Iesu, a na butimwaeaki nako nanon uean te Atua.\n\n6 Ao ngkai, ngkana akea kariaiakau ibukin bwai aikai, motikitaeka ngkoe; bwa kam na bon ataia bwa iai te kariaiakaki irou ngkana kam norai, ao ti na bane n tei i matan te Atua n te kabanea ni bong. Amen.\n\n", "ether 6": "[center][font_size=26]Mwakoro 6[/font_size][/center]\n\n[i]Aia bwaati Iaretaite a kairaki n taian ang nakon te aba ni berita—A neboneboa te Uea aomata ibukin raoiroina—E a rineaki Oria bwa e na uea i aoia—A mate Iareta ma tarina.[/i]\n\n1 Ao ngkai Ngai, ae Moronaai, I a waaki n anga rongorongon Iareta ma tarina.\n\n2 Bwa e a koro bukina bwa i mwin are te Uea e katauraoi atibu ake e uoti tarin Iareta nakon te maunga, e a ruo tarin Iareta man te maunga, ao e bon katikui atibu akekei n taian kaibuke ake a tia ni katauraoaki, kakateuana i taboia; ao nooria, a bon anga te oota nakon te kaibuke.\n\n3 Ao ngaia are te Uea e kariki atibu bwa a na oota n te roo, bwa a na oota mwaane, aine, ao ataei, bwa a na aki riaon raan aika a korakora n te roo.\n\n4 Ao e a koro bukina bwa ngke a tia ni katauraoi aekan amwarake nako, bwa aonga ni maiuiakinna ngkana a mena i aon te ran, ao kanaia naba aia nanai ma aia ikota ni man, ao te man ae aki manana ke taian man ke maan aika a kibakiba are a kona n uoti ma ngaiia—ao e a koro bukina bwa ngke a tia ni karaoi bwaai aikai ni kabane a tokara aia kaibuke ke aia bwaati, ma ni mwananga nako taari, n anga ngaiia nakon te Uea ae Atuaia.\n\n5 Ao e a koro bukina bwa te Uea ae te Atua e karekea te ang ae korakora bwa e na uka aon te ran, nakon te aba ni berita; ao ngaia are a kibakiba rake i aon taian nao i mwain te ang.\n\n6 Ao e a koro bukina bwa a mwaiti aia tai are a taunaki i kabin marawa, ibukin naao aika a maunga ake a roko i aoia, ao ibukin naba korakoran ma kakamakun te angi buaka are a riki man unin te ang.\n\n7 Ao e a koro bukina bwa ngkana a taunaki n are i nano ao bon akea te ran ae a kona n ikoaki iai, bwa a bono aia kaibuke n aron te raurau, ao a bono n aron ana ake Noa; ngaia are ngkana a otabwaniniaki n te ran ae bati a bon tang nakon te Uea, ao e bon uotia rake riki i aon te ran.\n\n8 Ao e a koro bukina bwa te ang e aki toki ukina nakon te aba ni berita i nanon aia tai ni mena i aon te ran; ao ngaia are a kairaki n te ang.\n\n9 Ao a bon anene n nebonebo nakon te Uea; eng, tarin Iareta e bon anene n nebonebo nakon te Uea, ao e karabwa ma n neboa te Uea ni kabwanina te bong; ao ngke e a roko te bong, e bon aki toki ana nebo nakon te Uea.\n\n10 Ao ngaia are a kairaki; ao akea manin taari are kakamaku ae kona n roko irouia, ao akea naba te kua ae kona ni karekea te uruaki nakoia; ao bon iai irouia te oota ae reitinako, ngkana a mena i aon te ran ke i aan te ran.\n\n11 Ao ngaia are a kairaki i nanon tenibubua ao abwi ma aua te bong i aon te ran.\n\n12 Ao a bon waerake i aon mataniwin biken te aba ni berita. Ao ngke a toua mataniwin biken te aba ni berita waeia a bobaraaki i aon te aba, ma ni kananorinanoia i matan te Uea, ma ni bwaro ranin mataia ibukin te kimwareirei i matan te Uea, ibukin mwaitin ana nanoanga i aoia.\n\n13 Ao e a koro bukina bwa a mwananga nako i aon te aba, ma ni waaki n ribana te aba.\n\n14 Ao Iareta bon iai aman natina mwaane: ao araia bon Iakom, ao Kikare, ao Maa, ao Oria.\n\n15 Ao tarin Iareta e karikiia naba natina mwaane ao aine.\n\n16 Ao mwaitia raoraon Iareta ma tarina bon uangaun ma uoman; ao a karikiia naba natiia mwaane ao aine i mwain rokoia n te aba ni berita; ao ngaia are a bon mwaiti.\n\n17 Ao a reireinaki bwa a na nakonako ma te nanorinano i matan te Uea ao a bon reireinaki naba mai i eta.\n\n18 Ao e a koro bukina bwa a waaki ni kabuta aon te aba, ma ni kariki ao n ribana te aba; ao a bon matoatoa n te aba.\n\n19 Ao tarin Iareta e a moanna ni kara, ao e nooria bwa e nang ruo nakon te rua ni mate; ngaia are e taku nakon Iareta: Ti na ikotiia ara botanaomata bwa ti aonga ni warekiia, bwa ti aonga n ataia mai irouia bwa tera ae a tangiria mai iroura i mwain ae ti nako nakon rua ni matera.\n\n20 Ao a ikotaki aomata n aron aei. Ngkai mwaitia natin tarin Iareta mwaane ao aine bon uangaun ma uoman; ao mwaitia natin Iareta bon tengaun ma uoman, bwa aman natina mwaane.\n\n21 Ao e a koro bukina bwa a bon warekia aia botanaomata; ao i mwin are a tia ni warekiia a bon tangiria mai irouia bwaai ake a tangiria bwa a na karaoi i mwain ae a nakon rua ni mateia.\n\n22 Ao e a koro bukina bwa aomata a tangiria bwa a na rinea ao man kabira temanna mai i buakon natiia mwaane bwa e na uea i aoia.\n\n23 Ao ngkai nooria, bon te bwai ae kananokawaki te bwai aio nakoia. Ao e taku tarin Iareta nakoia: E bon koaua bwa te bwai aio e na kairi ngkami nakon te tautoronaki.\n\n24 Ma e taku Iareta nakon tarina: Kariaia bwa e na reke aia uea. Ao ngaia are e taku nakoia: Rineia mai i buakoia natira mwaane bwa te uea, are kam bon tangiria.\n\n25 Ao e a koro bukina bwa a bon rinea are ana karimoa n nati tarin Iareta; ao arana bon Bakaake. Ao e a koro bukina bwa e rawa ao e aki kariaia bwa e na riki bwa aia uea. Ao a tangiria aomata bwa e na kairoroaki iroun tamana, ma e rawa tamana; ao e tuangiia bwa a na aki kairoroa te aomata temanna bwa e na riki bwa aia uea.\n\n26 Ao e a koro bukina bwa a bane n rineia tarin Bakaake, ma a bane n rawa.\n\n27 Ao e a koro bukina bwa a rawa naba natin Iareta ake mwaane, ni kabane ma ti temanna; ao Oria e a kabiraki bwa te uea i aoia aomata.\n\n28 Ao e waaki n tautaeka, ao a rikirake aroia aomata; ao e a rianako kaubwaia.\n\n29 Ao e a koro bukina bwa e a mate Iareta, ao tarina naba.\n\n30 Ao e a koro bukina bwa Oria e nakonako ma te nanorinano i matan te Uea, ao e bon uring bwaai aika a korakora are e a tia te Uea ni karaoi ibukin tamana, ao e reireinia naba ana botanaomata bwaai aika a korakora are te Uea e a tia ni karaoia ibukiia aia bakatibu.\n\n", "ether 7": "[center][font_size=26]Mwakoro 7[/font_size][/center]\n\n[i]E tautaeka Oria i nanon te raoiroi—I buakon te kakiriwe ao te kakauntaeka, ao a tei abanuea aika a kakaiangatoa aika Tuure ao Kooa—Burabeti a kabuakaka te buakaka ao taromaurian te bouananti irouia aomata, ao a rairinanoia.[/i]\n\n1 Ao e a koro bukina bwa Oria e bon waakina te motikitaeka i aon te aba ma te raoiroi ni kabanea ana bong, ao a bon mwaiti kurikuri ana bong ni maiu.\n\n2 Ao e karikiia natina aine ao mwaane; eng, e karikiia teningaun ma temanna, ao bon uangaun ma teniman natina mwaane mai i buakoia.\n\n3 Ao e a koro bukina bwa e karika naba Kiibe i nanon ana tai ni kara. Ao e a koro bukina bwa Kiibe e onea mwiina n uea; ao Kiibe e karika Korioa.\n\n4 Ao ngke ai tenibwi ma uoua ana ririki, e a kaitara tamana, ma n nako ni maeka n te aba are Neooa; ao e karikiia natina aine ao mwaane, ao a bon tikaua man rianako tamaroaia; mangaia are Korioa e a kairiia nako aomata aika a mwaiti ma ngaia.\n\n5 Ao ngke e a tia n ikota te tanga ni buaka e roko nakon te aba are Moron are e maeka iai te uea, ma n taua bwa ana bure, are ngaia are e kakoroa bukin ana taeka tarin Iareta are a na uotaki nakon te tautoronaki.\n\n6 Ngkai te aba are Moron, are e maeka iai te uea, e mena n te aba are arana Kamaroa irouia Nibwaite.\n\n7 Ao e a koro bukina bwa Kiibe e maeka ma ana botanaomata n te tautoronaki i aan Korioa are natina te mwaane, ni karokoa e a rangi ni kara tingotingo; ma e ngae n anne ao Kiibe e karika Tuure i nanon ana tai ni kara, i nanon ana tai n tautoronaki.\n\n8 Ao e a koro bukina bwa Tuure e bon un iroun tarina; ao e rikirake n aintoa, ao e korakora n aron korakoran te aomata; ao e bon korakora naba n te motikitaeka.\n\n9 Ngaia are, e roko nakon te tabuki are Eberaim, ao e bon kabuei ma ni karaoi kabaang man te biti ibukiia ake e a tia ni kairiia nako; ao ngke e a tia n anganiia aia kabaang e okirikaki nakon te kaawa are Neooa, ma ni buaka ma tarina are Korioa, are bon te kawai are e a manga anaa te abanuea ao e kaokia nakon tamana are Kiibe.\n\n10 Ao ngkai ibukin te bwai are e karaoia Tuure ao tamana e katokaa i aona te abanuea; ngaia are e a waaki n uea n onean mwiin tamana.\n\n11 Ao e a koro bukina bwa e bon karaoa te motikitaeka i nanon te raoiroi; ao e bon kabuta abanueana n te aba ni kabane, bwa e a bon rianako mwaitia aomata.\n\n12 Ao e a koro bukina bwa Tuure e bon karikiia naba natina mwaane ao aine aika mwaiti.\n\n13 Ao Korioa e bon rairananona ma ni bwaai aika a mwaiti ake e a tia ni karaoi aika a bubuaka, ngaia are Tuure e bon anganna te mwaaka i aon abanueana.\n\n14 Ao e a koro bukina bwa a mwaiti natin Korioa mwaane ao aine. Ao i buakon natina mwaane ao bon iai temanna ae arana Noa.\n\n15 Ao e a koro bukina bwa Noa e kaitara Tuure, are te uea, ao tamana naba are Korioa ao e kaira nako tarina are Kooa, ao tarina naba ni kabane ao aomata aika a mwaiti.\n\n16 Ao e buakana Tuure, are te uea, are e a bon karekea iai moan abaia ni bwaibwai; ao e riki bwa te uea i aon mwakoron te aba anne.\n\n17 Ao e a koro bukina bwa e a manga buakana riki Tuure, are te uea; ao e kairanako Tuure are te uea, ma ni kairianako nakon te tautoronaki nakon Moron.\n\n18 Ao e a koro bukina bwa ngke e nang tiringnga, a roko natin Tuure n te bong nakon mwengan Noa ao a tiringnga, ma n urua mataroan te nne ni kaikain ma ni kaotinakoa tamaia, ma ni katoka i aon ana kaintoka n uea n oin abanueana.\n\n19 Ngaia are, natin Noa te mwaane e bon katea ueana n onea mwiina; ma e ngae n anne a bon aki karekea te mwaaka i aon Tuure are te uea, ao aomata ake i aan ana tautaeka Tuure are te uea a bon rikirake aroia ao a rikirake korakoraia.\n\n20 Ao e a maenako te aba; ao bon iai uoua abanuea, bwa abanuean Tuure, ao abanuean Kooa, are natin Noa.\n\n21 Ao Kooa, are natin Noa, e karekea te kawai bwa a na buaka ana aomata ma Tuure, are a konaki iai iroun Tuure ao a tiringa Kooa.\n\n22 Ao ngkai Kooa bon iai natina te mwaane are arana bon Nimrota; ao Nimrota e anganako te abanuea are Kooa nakon Tuure, ao e bon tatangiraki iroun Tuure; ngaia are Tuure e bon anganna bwaai aika e tangiri aika a mwaiti, ao e bon karaoi bwaai n te abanuea are Tuure n aron are e tangiria.\n\n23 Ao i nanon naba ana tai n uea Tuure ao a roko burabeti aika a mwaiti i buakoia aomata, ake a kanakoaki mai iroun te uea, ake a tataetae ni burabeti bwa buakakaia aomata ma aia waaki n taromauria bouananti e a uota te maraia nako aon te aba, ao a na bane ni kamaunaki ngkana aki rairinanoia.\n\n24 Ao e a koro bukina bwa aomata a bon kabuakakaia burabeti, ma ni bwainingareia. Ao e a koro bukina bwa te uea are Tuure e bon karaoa te motikitaeka ni kaitaraia aomata ake a kabuakaka ni kaitaraia burabeti.\n\n25 Ao e bon anga te tua ni kabuta te aba, are a kariaiakaki burabeti n nako n te tabo are a kan nako iai; ao n te aro aio are a kairaki aomata nakon te rairannano.\n\n26 Ao ibukina bwa aomata a rairinanoia man aia bure ma aia waaki n taromauria bouananti te uea e bon kamaiuia, ao a waaki n rikirake aroia n te aba. Ao e a koro bukina bwa Tuure e karikiia natina mwaane ma aine i nanon ana tai ni kara.\n\n27 Ao bon akea riki te bubuaka i nanon ana bong Tuure; ao e uring bwaai ake a korakora are e a tia ni karaoi te Uea ibukiia ana bakatibu ni karaoi rinanon te marawa ae korakora nakon te aba ni berita; mangaia are e karaoa te motikitaeka i nanon te raoiroi ni kabanea ana bong.\n\n", "ether 8": "[center][font_size=26]Mwakoro 8[/font_size][/center]\n\n[i]E a reke te kakauntaeka ao te itabaraaraa ibukin te abanuea—E katei botaki ni karaba Akiti aika buakaka ae a kabaeaki kaaina n te tuea bwa ana tiringa te uea—Botaki ni karaba aika buakaka bon mai iroun te riaboro ao a karika kamaunakia botanaomata nako—Tientaire n taai aikai a anganaki te taeka ni kauring ibukin botaki ni kamwamwane ni karaba aika a ukoukora kabwakan inaomataia taabo, botanaomata, ao aaba nako.[/i]\n\n1 Ao e a koro bukina bwa e karika Oma, ao Oma e uea i mwiina. Ao Oma e karika Iareta; ao Iareta e karikiia natina mwaane ao aine.\n\n2 Ao Iareta e kaitaraa tamana, ao e roko ni maeka n te aba are Eta. Ao e a koro bukina bwa e bon kababaia aomata aika a mwaiti, man ana taeka ni kamwamwane, ni karokoa ae e a reke irouna iteran te abanuea.\n\n3 Ao ngke e a reke irouna iteran te abanuea e a buaka ma tamana, ma ni kairanako tamana nakon te tautoronaki, ma ni kariaia bwa e na mwakuri i nanon te tautoronaki.\n\n4 Ao ngkai, n ana bong n tautaeka Oma e bon mena i nanon te tautoronaki i nanon te maan ae iteran ana bong ni maiu. Ao e a koro bukina bwa e karikiia natina mwaane ao aine, ao iai mai i buakoia aika Etirom ao Koriantamwa;\n\n5 Ao e bon rianako uniia ibukin te bwai are e karaoia tariia are Iareta, n te aro are a kateirakea te taanga ni buaka ma ni buakana Iareta. Ao e a koro bukina bwa a bon buakanna n te bong.\n\n6 Ao e a koro bukina bwa ngke a tia n tiringa ana taanga ni buaka Iareta ao a nang manga bon tiringnga naba; ma e bubutia bwa a na aki tiringnga, ao e na anganako te abanuea nakon tamana. Ao e a koro bukina bwa a bon anganna maiuna.\n\n7 Ao ngkai Iareta e rikirake ni korakora nanokawakina ibukin buan te abanuea, bwa e a tia ni katuka i nanona tangiran te abanuea ao mimitongin te aonaba.\n\n8 Ngkai natin Iareta are te aine e bon rangi ni rianako rabakauna, ao e noora nanokawakin tamana, ao e iangoia bwa e na karaoa te babaire are e na manga kaoka te abanuea nakon tamana.\n\n9 Ngkai natin Iareta are te aine e bon rangi ni rianako tamaroana. Ao e a koro bukina bwa e taetae ni kawai ma tamana, ma n taku nakoina: E aera ngkai e rangi ni korakora nanokawakin tamau? Ko tuai ma ni wareka te rongorongo are a uotia tamara rinanon te marawa are e korakora? Nooria, tiaki bwa iai rongorongoia naake ni kawai, are man aia babaire aika a raba ao a karekei abanuea ma mimitong aika a korakora?\n\n10 Ao ngkai, ngaia are, ke e kananako tamau ibukin Akiti, are natin Kimnoa; ao nooria, I bon rangi n tamaroa, ao N na mwaie i matana, ao N na kakukureia, n te aro are e na tangirai bwa buuna; mangaia are ngkana e tangiriko bwa ko na anganna ngai bwa buuna, ao ko na kangai: N na anganiko ngkana ko uotamai atuun tamau, are te uea.\n\n11 Ao ngkai Oma bon raoraon Akiti, mangaia are, ngke e a tia Iareta ni kananako ibukin wetean Akiti, ao natin Iareta are te aine e mwaie i matana n te aro are e kukurei irouna, n te aro are e tangiria bwa e na bunna. Ao e a koro bukina bwa e kangai nakon Iareta: Anganai bwa bu.\n\n12 Ao Iareta e taku nakoina: N na anganiko, ngkana ko uotamai atuun tamau, are te uea.\n\n13 Ao e a koro bukina bwa Akiti e ikotiia nako nanon mwengan Iareta ana koraki ni kabane, ma n taku nakoia: Kam kona ni berita nakoiu bwa kam na kakaonimaki nakoiu n te bwai are N na tangiria mai iroumi?\n\n14 Ao e a koro bukina bwa a bane ni berita nakoina, ibukin Atuan karawa, ao ibukin naba karawa, ao ibukin naba te aonaba, ao ibukin naba atuuia, bwa ane e tannako man te ibuobuoki are e tangiria Akiti e na bon kabakuaki roroana; ao ane e kaota te bwai are e na kaotia Akiti nakoia, e na bon bua maiuna.\n\n15 Ao e a koro bukina bwa a bon bane ni kukurei ni boraraoi ma Akiti. Ao Akiti e bon waakina te berita are a anganaki mai irouia kaaina ngkoa ake a ukoukora naba te kan tautaeka, are e anga te aba rikaaki man ana tai Kain, are te tia tiritiri man te moan tai.\n\n16 Ao a bon kawakinaki ni mwaakan te riaboro bwa a na karaoi berita aikai nakoia aomata, bwa a na tauiia i nanon te roo, ni buokiia ake a ukoukora te kan tautaeka bwa e aonga n reke te mwaaka irouia, ao n tiritiri, ma urubwai ma n anaibwai, ni kewe, ma ni karaoi aekan nako te buakaka ma te waaki ni kabekaau.\n\n17 Ao bon natin Iareta te aine are e karina i nanona ukerakin bwaai ni kawai aikai; ao Iareta e karinna i nanon Akiti ngaia are, Akiti e waaki nakoia ana koraki ao raoraona, ni kairiia nako ibukin ana berita aika a raoiroi bwa a na karaoi bwaai ake e tangiri.\n\n18 Ao e a koro bukina bwa a katea te botaki ni karaba aika buakaka, n aron are ngkoa; are te botaki ae moan te ribaki ao te kabanea ni buakaka i aoia ni kabane, imatan te Atua.\n\n19 Bwa te Uea e aki mwakuri rinanon botaki ni karaba aika buakaka, ao e aki tangiria naba bwa te aomata e na kawawaea te raraa, ma e a tia ni katabui ni bwaai ni kabane, man ana moan tai te aomata.\n\n20 Ao ngkai Ngai, Moronaai, I aki karaoi aron aia berita ma aia botaki ni kamwamwane, bwa e a tia ni kaotaki nakoiu bwa bon iai i buakoia aomata ni kabane, ao bon iai i buakoia Reimwanaite.\n\n21 Ao a bon karika kamaunakin te botanaomata aio are I taekinia ngkai, ao kamaunakia naba ana botanaomata Nibwaai.\n\n22 Ao te botanaomata are e kamatoai botaki ni karaba aika buakaka, bwa a aonga ni karekea te kan tautaeka ao te raka, ni karokoa ae a kabuta te botanaomata, nooria, a na bon kamaunaki; bwa te Uea e na bon aki kariaia bwa raraaia ana aomata aika itiaki, are e na kawawaeaki irouia, a na aki toki n tang nakoina mai i aantano ibukin te irantaanga i aoia ao e bon aki irantaangaiia.\n\n23 Ngaia are, O ngkami Tientaire, bon ibukin te wanawana iroun te Atua ao a kaotaki bwaai aikai nakoimi, bwa kam aonga n rairinanomi man ami bure, ao tai kariaia bwa botaki ni kamwamwane aika a tiritiri aikai a na tautoroni ngkami, are a kateaki bwa a na karekea te mwaaka ao te raka—ao te mwakuri, eng, te mwakuri n tiritiri e na roko iaomi, eng, e na bwaka iaomi ana kabaang ni momotiraoi te Atua ae Akea Tokina, ao kam na kabwakaki ma ni kamaunaki ngkana kam kariaia bwa a na iai bwaai aikai.\n\n24 Ngaia are, e anga te tua nakoimi te Uea, bwa ngkana kam noori bwaai aikai n roko i buakomi ao kam na uti nakon namakinan aromi ae e aki nakoraoi, ibukin botaki ni karaba aika buakaka; are e na mena i buakomi; ke te maraia nakoina, ibukin raraaia ake a tia n tiringaki; bwa a tang man te tano ibukin irantangakiia iai, ao ibukiia naba ake a kateia.\n\n25 Bwa e a koro bukina bwa ane e kateia e ukoukora kabwakan inaomataia taabo, botanaomata, ao aaba; ao e kakoroa bukin kamaunakia aomata ni kabane, bwa e bon kateaki iroun te riaboro, are bon taman taian kewe ni kabane; are bon te tia kewe naba are e a tia ni kamwaneia ara moan karo, eng, are bon te tia kewe naba are e kairoroa te aomata bwa e na karaoa te tiritiri man te moan tai; are e a tia ni kamatoatoai nanoia aomata ao a tia n tiringia burabeti, ma ni karebanaia n te atibu, ma n teweia nako man te moan tai.\n\n26 Ngaia are, Ngai, Moronaai, I a tuangaki bwa N na koroi bwaai aikai bwa e aonga n toki te buakaka, ao bwa e na roko te tai are a na akea mwaakan Tatan iaon nanoia natiia aomata, ma a na kairoroaki bwa a na karaoa ae raoiroi n aki toki, bwa aonga n roko nakon te koburake n ran ibukin raoiroi ni kabane ma ni kamaiuaki.\n\n", "ether 9": "[center][font_size=26]Mwakoro 9[/font_size][/center]\n\n[i]E waaki nako te abanuea mai iroun temanna nakon temanna man te riki, te kamwane, ao te tiritiri—Ema e noora Natin te Raoiroi—A mwaiti burabeti aika a takaruaea te rairannano—Te rongo ao naeta aika a kamamate a taonianako aomata.[/i]\n\n1 Ao ngkai Ngai, ae Moronaai, I a waaki ma reekoti. Ngaia are nooria, e a koro bukina bwa ibukin aia botaki ni karaba aika buakaka Akiti ma raoraona, nooria, a bon kabwaka abanuean Oma.\n\n2 Ma e ngae n anne, e bon nanoanga te uea nakon Oma, ao nakon naba natina mwaane ao aine ake a bon aki ukoukora tiringana.\n\n3 Ao te Uea e anga te taeka ni kauring nakon Oma n te mii bwa e na kitana te aba; ngaia are Oma e kitana te aba ma ana utu, ao a mwananga i nanon boong aika a mwaiti, man roko nakon te tabuki are Tiim, ma n roko nakon te tabo are a tiringaki iai Nibwaite, ao ma ikekei nako mainiku, ma n roko nakon te aba are e aranaki bwa Aborom, i rarikin mataniwin te bike, ao e katea ana umwanrianna ikekei, ao natina naba mwaane ao aine, ao kaain batana ni kabane, ma ti Iareta ma ana utu ae a aki.\n\n4 Ao e a koro bukina bwa e kabiraki Iareta bwa te uea i aoia aomata, ni baia aika a buakaka; ao e anga natina te aine nakon Akiti bwa buuna.\n\n5 Ao e a koro bukina bwa Akiti e ukoukora maiun taman kaain abana; ao e bubuti nakoia naake e a tia ni berita mangaiia n te berita ni kawai, ao a karekea atuun taman kaain abana, ngke e tekateka i aon ana kaintoka n uea, n taetae ni kawai nakoia ana botanaomata.\n\n6 Ao e a rangi ni korakora butanakon te buakaka ao te botaki ae raba aio n te aro are e a kabuakaka nanoia aomata ni kabane; ngaia are Iareta e a tiringaki i aon ana kaintoka n uea, ao e uea Akiti n onea mwina.\n\n7 Ao e a koro bukina bwa Akiti e a bakantang iroun natina te mwaane, ngaia are e a rokanna n te nne ni kaikain, ma n anganna te amwarake ae rangi n uarereke ke ae bon akea ni karokoa e a mate.\n\n8 Ao ngkai tarin teuare e mate (ao arana bon Nimraa) e un iroun tamana ibukin te bwai are e karaoia tamana nakon tarina.\n\n9 Ao e a koro bukina bwa Nimraa e ikotiia te mwaiti n aomata ae a karako, ao e birinako man te aba, ma n roko ni maeka ma Oma.\n\n10 Ao e a koro bukina bwa Akiti e karikiia riki natina mwaane, ao a tatangiraki irouia aomata, e ngae ngke a tia ni berita nakoina bwa a na karaoi aekan buakaka nako n aron are e tangiria.\n\n11 Ngkai ana botanaomata Akiti a tangira reken ae raka irouia, n aiaron Akiti ae tangira te kan tautaeka; ngaia are natin Akiti ake mwaane, a bon anganiia te mwane, ao a iraki irouia aomata aika a mwaiti riki ibukin aei.\n\n12 Ao e a riki te buaka i marenaia natin Akiti ake mwaane ao Akiti are a waaki i nanon te maan ae ririki aika a bati, eng, ao a kuri n tiringaki aomata ni kabane n te abanuea, eng, bon ni kabane, ma ti teningaun aomata, ao naake a birinako ma kaain batan Oma.\n\n13 Mangaia are Oma e a manga kaokaki nakon abana ni bwaibwai\n\n14 Ao e a koro bukina bwa e a moanna ni kara Oma; ma e ngae n anne, i nanon ana tai ni kara ao e karika Ema; ao e kabira Ema bwa e na uea i mwina.\n\n15 Ao i mwin are e a tia n kabira Ema bwa e na uea ao e noora te rau iaon te aba i nanon te maan ae uoua te ririki ao e a mate naba, i mwin ana boong ni maiu aika a rangi ni mwaiti, ake a bon onrake n te nanokawaki. Ao e a koro bukina bwa Ema e bon onea mwiina n tautaeka, ao e katotonga aron ana waaki tamana.\n\n16 Ao te Uea e waaki ni kanakoa te rekenikai mai iaon te aba, ao e rikirake aron mwengan Ema i aan ana tautaeka Ema; ao i nanon te maan ae onobwi ma uoua te ririki ao a rikirake ni korakora, n te aro are e a korakora kaubwaia.\n\n17 Iai irouia aekan nako uaanikai, ao wiita, ao tirika, ao rinen aika a rarangaki raoi, ao koora, ao tirewa, ao bwaai aika a kakawaki.\n\n18 Ao aekan nako maan aika aai rangaia ao maan n aiaroia kao, ao te kao, ao tiibu, ao beeki, ao kooti, ao aekan nako maan aika a raoiroi ibukin kanaia aomata.\n\n19 Ao iai naba aia aoti, ma aia aati, ao erebwanti, ma kuarom ao kumwam ake a bon bongana iroun te aomata ao ai moaraara riki taian erebwanti ma kuarom ao kumwam.\n\n20 Ao ngaia are te Uea e a bon kabwaroa ana kakabwaia iaon te aba aio, are e bon rine i aoia aaba nako; ao e tua bwa ane e taua te aba e na taua nakon te Uea, ke a na tiringaki ngkana a tawaa n te bure; bwa N na kabwaroa bwaninin uniu i aoia aekaki aikai, e taku te Uea.\n\n21 Ao Ema e bon karaoa te motikitaeka i nanon te raoiroi ni kabanea ana bong, ao e karikia natina mwaane ao aine aika a mwaiti; ao e karika Koriantam, ao e kabira Koriantam bwa e na uea i mwina.\n\n22 Ao i mwin are e kabira Koriantam bwa e na uea i mwina e maiu i nanon aua te ririki, ao e nora te rau n te aba; eng, ao e nora naba Natin te Raoiroi, ao e kimwareirei ma ni kakatonga i nanon ana bong; ao e mate i nanon te rau.\n\n23 Ao e a koro bukina bwa Koriantam e bon nakonako n aron tamana, ma ni katei kaawa aika a mwaiti ma ni korakora ao e karaoa ae raoiroi nakoia ana botanaomata i nanon ana bong ni kabane. Ao e a koro bukina bwa akea natina ni karokoa ae e a rangi ni kara.\n\n24 Ao e a koro bukina bwa e a mate buuna, bwa ai tebubua ao uoua ana ririki. Ao e a koro bukina bwa Koriantam e a manga anaa buuna, i nanon ana tai ni kara te aine ae rikirake, ao e karikiia natina mwaane ao aine; ngaia are e maiu ni karokoa ae ai tebubua ao abwi ma uoua ana ririki.\n\n25 Ao e a koro bukina bwa e karika Koom, ao Koom e uea i mwina; ao e uea i nanon abwi ma ruaiwa te ririki, ao e karika Eta; ao e karikiia riki natina mwaane ao aine.\n\n26 Ao aomata a butanako riki iaon te aba, ao e a manga waaki te buakaka ae korakora iaon te aba, ao Eta e a manga karaoi babaire ni kawai ake a karaba, bwa e na tiringa tamana.\n\n27 Ao e a koro bukina bwa e kabwaka tamana man ueana, bwa e tiringnga n oin ana kabaang; ao e uea i mwina.\n\n28 Ao a roko burabeti nakon te aba riki, n takaruaea te rairannano nakoia—bwa a na katauraoa kawain te Uea ke e na roko te rekenikai nakon te aba; eng, e na bon iai te rongo ae korakora, are a na bon tiringaki iai ngkana aki rairinanoia.\n\n29 Ma aomata a bon aki kakoauai aia taeka burabeti, ma a teweia nako ao iai tabeman ake a teweaki nako nanon te mwarua ma ni katikuia bwa a na mate. Ao e a koro bukina bwa a karaoi bwaai aikai n aron ana tua te uea, are Eta.\n\n30 Ao e a koro bukina bwa e a roko te rongo ae korakora iaon te aba, ao kaaina a moanna ni mate n te aro ae waekoa ibukin te rongo, bwa bon akea te karau iaon te aba.\n\n31 Ao a roko naeta aika a kamamate iaon te aba naba, ma ni kamateia aomata. Ao e a koro bukina bwa a birinako aia man mai irouia naeta ake a kamamate, nakon te aba are i maiaki, are e aranaki irouia Nibwaite bwa Taraemera.\n\n32 Ao e a koro bukina bwa a bon mwaiti mai i buakoia ake a mate i nanon kawaia; ma e ngae n anne bon iai mai i buakoia ake a birinako nakon te aba i maiaki.\n\n33 Ao e a koro bukina bwa te uea e kariaia naeta bwa a na toki ni kakiokioia, ma ana oona te kawai bwa a na aki kona aomata n riaona, ao ane e kataia n riaona ao e na mate irouia naeta ake a kamamate.\n\n34 Ao e a koro bukina bwa aomata a bon karaoi aia waki maan, ma ni kanii rabwataia ake a mate ake a bwaka i rarikin te kawai, ni karokoa ae a bane ni kang. Ngkai ngke a nooria aomata bwa a nang bon mate ao a rairinanoia man aia bure ma n tang nakon te Uea.\n\n35 Ao e a koro bukina bwa ngke a nanorinano n te aro ae tau i matan te Uea e bon kabwakaa te karau iaon te aba; ao aomata a manga maiu, ao e a manga reke te uaanikai n te aba i meang, ao n aaba ake i rarikina. Ao te Uea e bon kaota mwaakana nakoia ni kamaiuia man te rongo.\n\n", "ether 10": "[center][font_size=26]Mwakoro 10[/font_size][/center]\n\n[i]E oneaki mwiin te uea temanna iroun te uea riki temanna—Tabeman uea a raoiroi ao tabeman a buakaka—Ngkana e teimatoa te raoiroi, ao aomata a kakabwaiaki ma ni karikirakeaki aroia iroun te Uea.[/i]\n\n1 Ao e a koro bukina bwa Teeti, are kanoan Eta—bwa Eta e a tia ni mate n te rongo, ma kaain batana ni kabane ma ti Teeti—ngaia are Teeti e a waaki ni manga kamatoaia te botanaomata ae a tia ni kariaia ni mate.\n\n2 Ao e a koro bukina bwa Teeti e bon uringa tiringakia ana bakatibu, ao e bon katea te abanuea ae raoiroi; bwa e uringa are e a tia ni karaoia te uea n uotia Iareta ma tarina rinanon te marawa; ao e bon nakonako ni kawain te Uea; ao e karikiia natina mwaane ao aine.\n\n3 Ao ana karimoa te mwaane, are arana Teeti, e bon kaitara; ma e ngae n anne e bon oreaki Teeti iroun te tia iraa, ibukin korakoran kaubwaina are e a karika te rau riki nakon tamana.\n\n4 Ao e a koro bukina bwa tamana e katei kaawa aika a mwaiti iaon te aba, ao aomata a moanna ni kabuta te aba. Ao Teeti e maiu ni karokoa ae e a rang kara; ao e a karika Ribwakite. Ao e mate, ao e uea Ribwakite n onea mwiina.\n\n5 Ao e a koro bukina bwa Ribwakite e aki karaoa ae eti i matan te Uea, bwa a bon mwaiti buuna ma buuna ni kewe, ao e anganiia aomata uotaia ae rawawata; eng, e bon anai aia angabwai aika a korakora; ao man te angabwai ao e katei kateitei aika a mwawawa.\n\n6 Ao e katea ana kaintokanuea ae rianako tamaroana: ao e katei nne ni kaikain aika a mwaiti; ao ane e rawa n angabwai ao e bon tewenakoa nako nanon te nne ni kaikain; ao e tua bwa a na teimatoa ni beku ibukin maiuia; ao ane e rawa ni mwakuri e tua bwa e na tiringaki.\n\n7 Ngaia are e bon karekei ana bwai aika a karaoaki ni kabane, eng, ana koora e bon tua bwa e na katamaroaki man te nne ni kaikain; ao aekan bwaai nako ake a karaoaki aika a tamaroa e bon tua bwa a na karaoaki man te nne ni kaikain. Ao e a koro bukina bwa e bon karawawataia aomata ma ana waaki ni kabekaau ao ana mwakuri aika bati n ribaki.\n\n8 Ao ngke e a tia n tautaeka i nanon te maan ae abwi ma uoua te ririki a bon teirake aomata ni kaitara; ao e a manga boo te buaka n te aba, n te aro are e a tiringaki Ribwakite, ao a kakioaki nako kanoana man te aba.\n\n9 Ao e a koro bukina bwa i mwin te maan ae bati te ririki, Morianton, (are kanoan Ribwakite) e ikotiia ana taanga ni buaka aika kaaina taan kakioaki nako, ao a mwananga ni buakaniia aomata; ao e karekea te tautaeka i aon kaawa aika a mwaiti; ao e a rikirake ni korakora te buaka, ao e waki i nanon te maan ae ririki aika a mwaiti; ao e karekea te tautaeka i aon te aba ni kabuta, ao e a bon karikiia bwa te uea i aon te aba ni kabuta.\n\n10 Ao ngke e a tia ni bon karikia bwa te uea e kabebetea uotaia aomata, n te aro are e a karekea tangirakina irouia aomata, ao a bon kabiria bwa aia uea.\n\n11 Ao e karaoa ae raoiroi nakoia aomata, ma tiaki nakoina ibukina bwa e bati ana waaki ni kabekaau; ngaia are e a kararoaki nako mai i matan te Uea.\n\n12 Ao e a koro bukina bwa e katei kaawa Morianton aika a mwaiti, ao a rikirake ni korakora kaubwaia aomata i aan ana tautaeka, n aron aia kateitei, aia koora ao aia tirewa, ao n aia wiita ake a uniki, ao n aia nanai ni man, ma aia ikota ni man, ao ni bwaai ni kabane ake a tia ni kaokaki nakoia.\n\n13 Ao Morianton e maiu ni karokoa ae e a rangi ni kara, ao e karika Kim; ao Kim e tautaeka i mwin tamana; ao e tautaeka i nanon waniua te ririki ao e a mate tamana. Ao e a koro bukina bwa Kim e bon aki tautaeka i nanon te raoiroi, ngaia are e bon aki tangiraki iroun te Uea.\n\n14 Ao tarina e bon teirake ni kaitara, are ngaia are e a uotia ni kaburea; ao e bon tiku ni kabureaki i nanon ana bong ni kabane; ao e karikia natina mwaane ao aine i nanon ana tai ni kabureaki, ao i nanon ana tai ni kara ao e karika Rewi; ao e a mate.\n\n15 Ao e a koro bukina bwa e bon beku Rewi i nanon te kabureaki i mwin maten tamana, i nanon te maan ae abwi ma uoua te ririki. Ao e karaoa te buaka ni kaitara uean te aba, are ngaia are e a reke irouna te abanuea.\n\n16 Ao ngke e a tia ni karekea te abanuea irouna e bon karaoa ae eti i matan te Uea; ao a bon rikirake aroia aomata n te aba; ao e bon maiu ni karokoa ae e a kara, ao e karikia natina mwaane ao aine; ao e karika naba Korom, are e bon kabiria bwa e na uea i mwina.\n\n17 Ao e a koro bukina bwa Korom e bon karaoa ae raoiroi i matan te Uea ni kabanea ana bong; ao e karikiia natina mwaane ao aine aika a mwaiti; ao i mwin nooran boong aika a mwaiti irouna ao e bon mate, n aekaia kaain te aonaba ni kabane; ao Kiti e tautaeka i mwina.\n\n18 Ao e a koro bukina bwa Kiti e mate naba, ao e tautaeka Riibu i mwina.\n\n19 Ao e a koro bukina bwa Riibu e bon karaoa naba ae raoiroi i matan te Uea. Ao i nanon ana bong Riibu ao a tiringaki naeta aika a kamamate. Ngaia are a bon nako nakon te aba i maiaki, bwa a na kakaea kanaia aomata ake kaain te aba, bwa e a kaonaki te aba ni manin te buakonikai. Ao Riibu bon te tia kaeman ae korakora naba.\n\n20 Ao a katea te kaawa ae korakora n te aba ae wariki, n te tabo are e kamaenakoaki iai te aba n taari.\n\n21 Ao a bon kawakina te aba are e nako maiaki bwa te rereua ibukin te tabo ni kaeman. Bwa e onrake te aba are i meang irouia aomata.\n\n22 Ao e bon korakora marurungiia, ao a bobwai ma ni kaboonakoi bwaai ma n iokinibwai imarenaia, bwa e aonga n reke aia raka.\n\n23 Ao a bon mwakuria te ooa n aekana nako, ao a karaoa te koora, te tirewa, te biti, ao te buraati, ma aekan nako te biti; ao a bon kenna mai aan tano; ngaia are a bon kawaerakei bwariko n tano aika a bati bwa a aonga ni karekea te ooa, te koora, te tirewa, te biti, ao te kaobwa. Ao a karaoi aekan nako bwaai aika a karaoaki n te bai.\n\n24 Ao bon iai aia tirika, ma rinen aika a raoiroi rarangaki; ao a karaoi aekan nako te kunnikai, bwa aonga ni kunnikaia ma ni karabaniia.\n\n25 Ao a bon karaoi aekan bwaai ni mwakuri nako bwa aonga n ribana te aba, bwa a na kamaraua te tano ao n ununiki, n riko uaanikai ao n urua te tano, ao n ororea te wiita.\n\n26 Ao a bon karaoi bwaai ni mwakuri n aekaia nako are a bon mwakuri iai ma aia man.\n\n27 Ao a bon karaoi bwaai ni buaka n aekaia nako. Ao a bon karaoi mwakuri n aekaia nako aika bwaai aika a kamimi aron mwakuriaia.\n\n28 Ao bon akea riki te botanaomata ae e kakabwaiaki ma ni karikirakeaki aroia iroun te Uea riki nakoia. Ao a bon mena n te aba ae rine i buakoia aaba ni kabane, bwa e a bon tia n taekinna te Uea.\n\n29 Ao e a koro bukina bwa Riibu e bon maeka i nanon ririki aika a mwaiti, ao e karikiia natina mwaane ao aine; ao e karika naba Eatom.\n\n30 Ao e a koro bukina bwa Eatom e tautaeka i mwin tamana. Ao ngke e a tia Eatom n tautaeka i nanon te maan ae uabwi ma aua te ririki, nooria, e a bon anaaki te abanuea mai irouna. Ao e beku i nanon te tautoronaki i nanon ririki aika a mwaiti, eng, ni karokoa banen ana bong.\n\n31 Ao e karika Eta, ao Eta e maiu i nanon te tautoronaki i nanon ana bong ni kabane. Ao Eta e bon karika Aaron, ao Aaron e maeka i nanon te tautoronaki i nanon ana bong ni kabane; ao e karika Aminikata, ao Aminikata e maeka naba i nanon te tautoronaki i nanon ana bong ni kabane; ao e karika Koriantam, ao Koriantam e maeka i nanon te tautoronaki i nanon ana bong ni kabane; ao e karika Koom.\n\n32 Ao e a koro bukina bwa Koom e kairiia nako te mwaiti ae iteran te abanuea. Ao e tautaeka i aoia te mwaiti ae iteran te abanuea i nanon abwi ma aua te ririki; ao e nako ni buaka ni kaitara te uea, are Amikite, ao a buaka i nanon te maan ae ririki aika a mwaiti, ao i nanon te tai anne ao Koom e tokanikai iaon Amikite, ma ni karekea te tautaeka i aoia nikiraia kaain te abanuea.\n\n33 Ao i nanon ana bong Koom ao bon iai taan kamwarua n te aba; ao a katotong babaire ni kawai, ma ni karaoi berita n aekaia kaina ngkoa, ma n ukoukora riki kamaunan te abanuea.\n\n34 Ngkai Koom e bon un ni kaaitaraia i nanon te tai ae bati; ma e ngae n anne, e bon aki teimatoa ni kaaitaraia.\n\n", "ether 11": "[center][font_size=26]Mwakoro 11[/font_size][/center]\n\n[i]Taian buaka, itabaraara, ma te buakaka a tatao i nanon maiuia Iaretaite—Burabeti a taetae ni burabetiia kamaunakia Iaretaite ae korakora ngkana aki rairinanoia—A totokoi aia taeka burabeti aomata.[/i]\n\n1 Ao a roko naba burabeti aika a mwaiti i nanon ana bong Koom, ma n taetae ni burabetiia kamaunakia te botanaomata ae korakora arei ngkana aki rairinanoia, ma n rairaki nakon te Uea, ma ni kitan aia tiriaomata ma buakakaia.\n\n2 Ao e a koro bukina bwa burabeti a bon totokoaki irouia aomata, ao a birinako nakon Koom ibukin kamanoakiia, bwa aomata a bon ukoukora tiringakiia.\n\n3 Ao a taetae ni burabeti nakon Koom ibukin bwaai aika a bati; ao e bon kakabwaiaki i nanon nikiran ana bong ni maiu.\n\n4 Ao e maiu ni karokoa ae e a kara, ao e karika Tiburom; ao e tautaeka Tiburom i mwina. Ao tarin Tiburom e kaitara, ao e a rikirake te buaka ae korakora n te aba ni kabuta.\n\n5 Ao e a koro bukina bwa tarin Tiburom e a karekea te anga ake burabeti ni kabane ake a taetae ni burabetia kamaunakiia te botanaomata a na bane n tiringaki.\n\n6 Ao e korakora te kaangaanga ni kabuta te aba, bwa a tia n taetae ni burabetia te rekenikai ae korakora are e na roko iaon te aba, ao i aoia naba aomata, ao bwa e na iai te urubwai ae korakora i buakoia, ae akea n ai arona iaon te aba mai i mwaaina, ao a na bwarietata riia iaon te aba ngkana aki rairinanoia ma ni buakakaia.\n\n7 Ao a bon aki ongo ni bwanaan te Uea, ibukin aia botaki ni kamwamwane ni karaba; ngaia are, e a moanna n riki te buaka ma te itabaraaraa ni kabuta te aba, ao taian rongo naba aika a mwaiti ma aoraki nako, n te aro are e a korakora te urubwai, ae tuai ma n nonoraki iaon te aba mai i mwaaina; ao a bane ni koro bukiia aikai i nanon ana bong Tiburom.\n\n8 Ao aomata a waaki n rairinanoia ma ni buakakaia; ao ngke a karaoa aei ao te Uea e bon nanoangaia.\n\n9 Ao e a koro bukina bwa Tiburom e bon tiringaki, ao Teeta e bon uotaki nakon te tautoronaki, ao e maeka i nanon te tautoronaki i nanon ana bong ni maiu ni kabane.\n\n10 Ao e a koro bukina bwa Aa, are natina te mwaane, e bon karekea te abanuea; ao e bon tautaeka i aoia ana botanaomata i nanon ana bong ni kabane. Ao e karaoi aekan bure nako i nanon ana bong ni kabane, are e bon karika kawawaean te raraa ae bati; ao a karako ana bong.\n\n11 Ao Eetem, are kanoan Aa, e bon karekea te abanuea; ao e bon karaoa naba ae buakaka i nanon ana bong ni maiu.\n\n12 Ao e a koro bukina bwa i nanon ana bong ni maiu Eetem ao a roko burabeti aika a mwaiti, ma n taetae ni burabeti nakoia aomata; eng, a bon taetae ni burabetia bwa te Uea e na kamaunaia mai iaon te aba ngkana aki rairinanoia man aia bure.\n\n13 Ao e a koro bukina bwa aomata a bon kamatoatoai nanoia, ma n rawa n ongo n aia taeka; ao a nanokawaki burabeti ao a nako mai i buakoia aomata.\n\n14 Ao e a koro bukina bwa Eetem e bon karaoa te motikitaeka n ae buakaka i nanon ana bong ni maiu ni kabane; ao e karika Moron. Ao e a koro bukina bwa Moron e bon tautaeka n onea mwiina; ao Moron e karaoa ae buakaka i matan te Uea.\n\n15 Ao e a koro bukina bwa e a rikirake te kaitara i buakoia aomata, ibukin botaki ni karaba aika buakaka are a kateaki ibukin karekean te tautaeka ao te raka; ao e a teirake temanna te mwaane ae korakora ma i buakoia i nanon te buakaka, ao e buakana Moron, are e a konaia iteran mwaitia kaain te abanuea; ao e bon tararua are iteran te abanuea i nanon ririki aika a mwaiti.\n\n16 Ao e a koro bukina bwa Moron e bon kabwaka, ma ni manga anaa riki te abanuea.\n\n17 Ao e a koro bukina bwa e a manga teirake riki te mwaane temanna ae korakora; ao bon kanoan tarin Iareta.\n\n18 Ao e a koro bukina bwa e bon kabwaka Moron ma n taua te abanuea; ngaia are e a maeka i nanon te tautoronaki Moron i nanon nikiran ana bong ni maiu; ao e karika Koriantoa.\n\n19 Ao e a koro bukina bwa Koriantoa e maeka i nanon te tautoronaki i nanon ana bong ni maiu.\n\n20 Ao i nanon ana bong ni maiu Koriantoa ao a roko naba burabeti aika a mwaiti, man taetae ni burabetii bwaai aika a mwaiti aika a korakora ma ni kamimi, ma n takaruaea te rairannano nakoia te botanaomata, ao ti ngkana a rairinanoia ao te Uea ae te Atua e na karaoi motikitaeka ni kaaitaraia nakon kamaunakia.\n\n21 Ao te Uea ae te Atua e na kanakoia ke e na karokoia te botanaomata teuana bwa a na bwaina te aba, ni mwaakana, n aekan te aro are e karokoia iai aia bakatibu.\n\n22 Ao a bon aki butimaai aia taeka ni kabane burabeti ibukin aia botaki ni karaba ma buakakan aia mwakuri aika bati n ribaki.\n\n23 Ao e a koro bukina bwa Koriantoa e karika Ita, ao e mate, i mwin tiana ni maeka i nanon te tautoronaki i nanon ana bong ni maiu ni kabane.\n\n", "ether 12": "[center][font_size=26]Mwakoro 12[/font_size][/center]\n\n[i]Te burabeti are Ita e kairoroia aomata bwa ana kakoaua te Atua—Moronaai e warewareki mwakuri aika a kamimi ao aika moan te kamimi ake a karaoaki n te onimaki—Te onimaki e angan tarin Iareta te kona n noora Kristo—E anganiia aomata te Uea te mamaara bwa aonga n nanorinano—E kamwainga te maunga are Tierin tarin Iareta n te onimaki—Te onimaki, te kantaninga ao te tangira ae kororaoi a bon riai ibukin te kamaiuaki—Moronaai e noora Iesu, ni kaitara ma ngaia.[/i]\n\n1 Ao e a koro bukina bwa e maiu Ita i nanon ana bong ni maiu Koriantamwa; ao Koriantamwa bon te uea n te aba ni kabuta.\n\n2 Ao Ita bon ana burabeti te Uea; ngaia are Ita e roko i nanon ana bong ni maiu Koriantamwa, ma ni waaki n taetae ni burabeti nakoia aomata, bwa e aki kona ni katokaki ibukin Tamnein te Uea are irouna.\n\n3 Bwa e takarua man te moaningabong ni karokoa ae bung taai, ni kairoroia aomata bwa a na kakoaua te Atua ma n rairinanoia bwa mwiina ao a na kamaunaki, ma n taekinna nakoia bwa n te onimaki ao a na kakoroaki bwaai ni kabane.\n\n4 Mangaia ae, ane e kakoaua te Atua e kona ni kantaninga te aonaba ae raoiroi riki ma te kantaninga ae koaua, eng, ao te mena n angatain te Atua, are te kantaninga are e roko man te onimaki, are e karekea te ati n roo nakon tamneia aomata, are e na karikiia bwa a na koaua ma n nnene, ma n aki toki ni karaoi mwakuri aika a raraoi, bwa a kairaki bwa a na kamimitonga te Atua.\n\n5 Ao e a koro bukina bwa Ita e bon taetae ni burabetii bwaai aika a korakora ma ni moan te kamimi nakoia aomata, ake a bon aki kakoauai ibukina bwa a bon aki noori.\n\n6 Ao ngkai, Ngai ae Moronaai I kan taetae teutana ni kaineti ma bwaai aikai; I tangiria ni kaotia nakon te aonaba bwa te onimaki bon bwaai aika a kantaaningaki ma aki nooraki; ngaia are, tai kauntaeka ibukina bwa kam aki noori, bwa kam bon aki kona ni karekea te bwai ni kakoaua ni karokoa ae e kataki moa ami onimaki.\n\n7 Bwa bon man te onimaki are Kristo e bon kaotia nakoia ara bakatibu, i mwin are e uti man te mate; ao e aki kona ni bon kaotia nakoia aomata ni karokoa moa ae iai te onimaki irouia; ngaia are, e bon riai bwa e na iai tabeman ake iai aia onimaki irouna; bwa e bon aki kona ni bon kaotia nakon te aonaba.\n\n8 Ma ibukin aia onimaki aomata ao e a tia ni bon kaotia nakon te aonaba, ma ni kamimitonga aran te Tama, ma ni katauraoa te kawai are a kona tabeman ni katoonga te bwai n tangira mai karawa, bwa aonga ni kantaningai bwaai ake a tuai ma n noori.\n\n9 Ngaia are, kam kona naba ni karekea te kantaninga ma n riki bwa taan katoonga te bwai n tangira, ngkana iai iroumi te onimaki.\n\n10 Ma nooria, bon man te onimaki are a weteaki ake ngkoa nakon ana botaki ae tabu te Atua.\n\n11 Ngaia are, man te onimaki ao e anga ana tua Mote. Ma e a tia te Atua ni katauraoa riki te kawai ae kororaoi riki iroun natina; ao bon man te onimaki are e a kakoroaki bukina.\n\n12 Bwa ngkana akea te onimaki i buakoia natiia aomata ao te Atua e bon aki kona ni karaoa te kakai teuana i buakoia; ngaia are, e bon aki kaotia ni karokoa moa ae e tia n onimaki.\n\n13 Nooria, bon aia onimaki Aramwa ma Amureki are e karika bwakan te nne ni kaikain nako aontano.\n\n14 Nooria, bon ana onimaki Nibwaai ma Riaai are e karika te bitaki nakoia Reimwanaite, are a bwabetitoaki n te ai ma te Tamnei ae Raoiroi.\n\n15 Nooria, bon ana onimaki Amon ma tarina are e karika te kakai ae korakora i buakoia Reimwanaite.\n\n16 Eng, ao ni kabane naake a karaoi kakai i buakoia man te onimaki, naake i mwaain Kristo ao naake i mwin Kristo.\n\n17 Ao bon man te onimaki ake reirei ake teniman a karekea te berita bwa a na aki katoonga te mate; ao a bon aki karekea te berita ma ti i mwin aia onimaki.\n\n18 Ao bon akea temanna n te tai teuana ae e a tia ni karaoa te kakai ni karokoa moa mwiin aia onimaki. Ngaia are a kakoaua moa Natin te Atua.\n\n19 Ao a bon mwaiti ake a bon rianako korakoran aia onimaki, i mwaain naba rokon Kristo, ake a bon aki kona n tukaki man rabunan te ataibwai, ma a bon noori ma te koaua ni mataia bwaai ake a noorii n te mata n onimaki ao a bon kukurei.\n\n20 Ao nooria, ti a tia n nooria n te reekoti aio bwa temanna mai i buakoia naakai bon tarin Iareta; bwa e bon korakora ana onimaki iroun te Atua, n te aro are ngke e arora baina te Atua e a bon aki kona ni karaba mai imatan tarin Iareta, ibukin ana taeka are e a tia n taekinna nakoina, are bon te taeka are e karekea man te onimaki.\n\n21 Ao i mwin are tarin Iareta e a tia n noora tabonibain te Uea, ibukin te berita are e a tia tarin Iareta ni karekea man te onimaki, e a bon aki kona te Uea ni karaba te bwai teuana mai imatana; ngaia are e a kaoti bwaai ni kabane nakoina, bwa e bon aki kona n tukaki man rabunan te ataibwai.\n\n22 Ao bon man te onimaki are au bakatibu a karekei berita bwa bwaai aikai a na roko nakoia tariia irouia Tientaire; ngaia are e a tia n anganai te tua te Uea, eng, are Iesu Kristo.\n\n23 Ao I taku nakoina: Te Uea, a na bwainingarei bwaai aikai Tientaire ibukin mamaarara ni koroboki; bwa te Uea ko a tia ni kakorakoraia n te taeka man te onimaki, ma ko a tia n aki kakorakoraira n te koroboki; bwa ko a tia ni karikiia te botanaomata aio bwa a na kona n taekina ae bati ibukin te Tamnei ae Raoiroi are ko a tia n anganiia.\n\n24 Ao ko a tia ni karikira bwa ti na kona ni korei ae uarereke, ibukin aki raoiroin baira. Nooria, ko a tia n aki kakorakoraira n aron tarin Iareta, bwa ko karaoia bwa bwaai ake e na koroi a na bon korakora n ai aekam, ni kairoroa te aomata bwa e na wareki.\n\n25 Ko a tia naba ni karaoa ara taeka bwa a na mwaaka ma ni korakora, e ngae ngke ti aki kona ni koroi; ngaia are ngkana ti koroboki ao ti noori mamaarara, ma ni kuri ni bwaka ibukin korean ara taeka; ao I maaku bwa mwiina ao a bwainingarei ara taeka Tientaire.\n\n26 Ao ngke I a tia n taekina aio, e taetae te Uea nakoiu, ni kangai: A bwainingare aika a nanobaba, ma a na nanokawaki; ao e bon tau au akoi nakoia aika a nimamannei, bwa a na aki aonikaia mamaarami;\n\n27 Ao ngkana a roko aomata nakoiu N na kaota nakoia mamaaraia. I anganiia aomata mamaaraia bwa aonga n nanorinano; ao e tau au akoi nakoia aomata ni kabane ake a kananorinanoia i matau, ma n onimakinai, ao ngkanne N na karaoi baika mamaara bwa a na riki bwa korakoraia.\n\n28 Nooria, N na kaota nakoia Tientaire mamaaraia, ao N na kaota nakoia bwa te onimaki, te kantaninga ao te tangira ae kororaoi a uota nakoiu—koburaken te raoiroi ni kabane.\n\n29 Ao Ngai, ae Moronaai, ngke I tia n ongo taeka aikai, e rau nanou, ma n taku: O te Uea e na karaoaki am raoiroi, bwa I ataia bwa ko karaoia nakoia natiia aomata n aron aia onimaki.\n\n30 Bwa tarin Iareta e taku nakon te maunga are Tierin, Mwaing—ao e bon kamwaingaki. Ao ngke arona bwa akea ana onimaki e na bon aki kona ni mwaing; ngaia are ko bon mwamwakuri i mwin reken aia onimaki aomata.\n\n31 Bwa man aei are ko a bon kaotiko nakoia am reirei; bwa i mwin reken aia onimaki, ma n tia n taetae n aram, ko a bon kaotiko nakoia i nanon te mwaaka ae korakora.\n\n32 Ao I bon uringnga naba bwa ko a tia n taku bwa ko a tia ni katauraoa te mwenga ibukin te aomata, eng, i buakon ana nne ni maeka tamam, are e na kona te aomata ni karekea te kantaninga ae kororaoi; ngaia are te aomata e na riai ni kantaninga, bwa mwiina e na aki karekea tibwana n te tabo are ko a tia ni katauraoia.\n\n33 Ao riki, I uringnga bwa ko a tia n taku bwa ko tangira te aonaba, n te aro are ko a kawenea maium ibukin te aonaba, bwa ko aonga ni manga anaia bwa ko na katauraoa te tabo ibukiia natiia aomata.\n\n34 Ao ngkai I ataia bwa te tangira aio are iai iroum ibukiia natiia aomata bon te tangira ae kororaoi; ngaia are, ti ngkana iai te tangira ae kororaoi irouia aomata ao a na bon aki kona ni karekea te tabo are ko a tia ni katauraoia n ana nne ni maeka Tamam.\n\n35 Ngaia are, I ataia man te bwai are ko a tia n taekinna, bwa ngkana akea te tangira ae kororaoi irouia Tientaire, ibukin mamaarara, ao ko na kataia, ma n anai aia tarena, eng, are a bon tia ni karekea, ma n anganiia are e na bon kamwaitaki riki nakoia.\n\n36 Ao e a koro bukina bwa I tataro nakon te Uea bwa e na anganiia Tientaire te akoi, bwa aonga ni karekea te tangira ae kororaoi.\n\n37 Ao e a koro bukina bwa e taku te Uea nakoiu: Ngkana akea te tangira ae kororaoi irouia ao e aki bongana nakoim, ko a bon tia ni kakaonimaki; ngaia are a na kaitiakaki kunnikaim. Ao ibukina bwa ko a tia n noora mamaaram ko na kakorakoraki, bwa ko na tekateka n te tabo are I a tia ni katauraoia nana nne ni maeka Tamau.\n\n38 Ao ngkai Ngai, ae Moronaai, I kaboo nakoia Tientaire, eng, ao nakoia naba tariu aika I tangiriia, ni karokoa ti na kaitibo imatan ana kaintekateka ni motikitaeka Kristo, are a na bane aomata n ataia bwa aki memea kunnikaiu n raraami.\n\n39 Ao ngkanne kam na ataia bwa I a tia n noora Iesu, ao e a tia ni kaitara ma ngai ma n taetae ni kawai, ao e tuangai ma te maataata, n aron te aomata ngkana e tuanga te aomata temanna oin ana taetae, ni kaineti ma bwaai aikai.\n\n40 Ao bon ti tabeua ake I a tia ni karaoi, ibukin mamaarau ni koroboki.\n\n41 Ao ngkai, I tuangkami bwa kam na ukoukora Iesu aio ake a korea rongorongona burabeti ma abotoro, bwa e aonga n ae ana akoi te Atua te Tama, ao te Uea ae Iesu Kristo, ao te Tamnei ae Raoiroi, are a kakoaua ibukiia, a na iai ao n tiku iroumi n aki toki. Amen.\n\n", "ether 13": "[center][font_size=26]Mwakoro 13[/font_size][/center]\n\n[i]Ita e taekina Ierutarem ae Boou are e na kateaki i Amerika irouia kanoan Iotebwa—E taetae ni burabeti, e teweaki nako, e kaitara rongorongoia Iaretaite ao e taekina rokon kamaunakia Iaretaite—E a korakora te buaka ni kabuta te aba.[/i]\n\n1 Ao ngkai, Ngai, ae Moronaai, I a waaki ni kabanea au reekoti ni kaineti ma kamaunakia te botanaomata ake I koroi taekaia.\n\n2 Bwa nooria, a bon totokoa ana taeka Ita ni kabane; bwa e bon tuangiia bwaai ni kabane, ma ni moan rikin te aomata; ao i mwin are e a tia ni kerikaaki te ran mai iaon te aba aio e a riki bwa te aba ae rine i aoia aaba nako, te aba ae rineaki iroun te Uea; ngaia are te Uea e tangiria bwa a na bane aomata ake a mena iaona n toro irouna.\n\n3 Ao boni nnen Ierutarem ae boou, are e na ruo rikaaki mai karawa, ao ana tabo ae tabu te Uea.\n\n4 Nooria, Ita e bon noora ana bong Kristo, ao e taetae ni kaineti ma Ierutarem are e boou iaon te aba aio.\n\n5 Ao e taetae naba ni kaineti ma te bata are Iteraera, ao Ierutarem are e na roko mai iai Riaai—ao mwiin are e na kamaunaki ao e na manga kateaki riki, bwa te kaawa ae tabu nakon te Uea; ngaia are e aki kona n riki bwa Ierutarem are e boou bwa bon iai ngkoa n taai ni kawai; ma e na manga kateaki riki, ma n riki bwa te kaawa ae tabu ibukin te Uea; ao e na kateaki nakoia kaain te bata are Iteraera—\n\n6 Ao e na kateaki Ierutarem ae boou iaon te aba aio, nakoia nikiraia kanoan Iotebwa, are iai katotongan bwaai nako ibukiia.\n\n7 Bwa ngke Iotebwa e kaira tamana nakon te aba are Aikubita, ao e bon mate ikekei; ngaia are, te Uea e kariia nikiraia kanoan Iotebwa man te aba are Ierutarem, bwa e aonga n nanoangaia kanoan Iotebwa bwa a na aki bua, n aron are e nanoanga nakon taman Iotebwa bwa e na aki mate.\n\n8 Ngaia are, nikiraia kaain te bata are Iotebwa a na kateaki iaon te aba aio; ao e na riki bwa abaia ni bwaibwai; ao a na katea te kaawa ae tabu ibukin te Uea, ae aekan Ierutarem ni kawai; ao a na aki manga oki ni kamangaoaki, ni karokoa e roko te toki are e na bua te aonaba.\n\n9 Ao e na iai karawa ae boou ao te aonaba ae boou; ao ana riki n aekan are ngkoa ma are ngkoa e na tia ni bua, ao a na bane ni boou bwaai.\n\n10 Ao ngkanne e na roko Ierutarem ae boou; ao a na kakabwaiaki ake a maeka iai, bwa bon ngaia are a mainaina kunnikaia n raraan te Tiibu te Teei; ao bon ngaia ake a warekaki i buakoia kanoan Iotebwa ake kaain te bata are Iteraera.\n\n11 Ao ngkanne e na roko Ierutarem ngkoa; ao kaaina, a na kakabwaiaki, bwa a tia n tebokaki n raraan te Tiibu te Teei; bwa bon ngaiia ake a kamaenakoaki ma n ikotaki mani maninginingin te aonaba ake aua, ao man aaba ake i meang, ao taan katoonga kakoroan bukin te berita are e tabu are e karaoia te Atua ma tamaia, Aberaam.\n\n12 Ao ngkana a roko bwaai aikai, a na kakoroi bukin te koroboki ae tabu are e kangai, iai ake a rimoa, ake a na manga kabane; ao iai ake a kabane, ake a na manga rimoa.\n\n13 Ao N na bon koroi riki ae bati, ma I tabuaki; ma a korakora ao ma ni moan te kamimi a na taeka ni burabeti Ita; ma a bon kaakea, ma n teweia nako; ao e karaba ni bwangabwangan te bwa n te ngaina, ao n te bong e nako n noori bwaai ake a na roko nakoia aomata.\n\n14 Ao ngke e mena ni bwangabwangan te bwa e karaoi nikiran te reekoti aio, man rinanon urubwai ake a na roko nakoia aomata n te bong.\n\n15 Ao e a koro bukina bwa n te ririki naba arei are e teweaki nako iai mai buakoia aomata e a waaki te buaka ae korakora i buakoia aomata, bwa a bon mwaiti ake a teirake, aika aomata aika a korakora, ao a ukoukora tiringakin Koriantamwa man aia babaire ni karaba aika a bubuaka, ake a kaman tia n taekinaki.\n\n16 Ao ngkai Koriantamwa, e bon tia ngaia ni kamatenanoa aron te bubuaka ma te anga ni kamwane n te aonaba, ngaia are e a buaka ma ake a ukoukora kan tiringakina.\n\n17 Ma e aki rairananona, ao aki naba natina mwaane ma aine aika a tamaroa; ao aki naba natin Kooa mwaane ma aine aika a tamaroa; ao aki naba natin Korioa mwaane ao aine aika a tamaroa; ao ni kakimototoa, bon akea naati mwaane ao aine aika a tamaroa n te aonaba ni kabuta aika a rairinanoia man aia bure.\n\n18 Ngaia are, e a koro bukina bwa n te moan ririki are e mena iai Ita ni bwangabwangan te bwa, a bon mwaiti aomata aika a tiringaki n te kabaang irouia kaain taian botaki ni karaba aika buakaka, bwa a buaka ni kaitara Koriantamwa bwa e aonga n reke te abanuea irouia.\n\n19 Ao e a koro bukina bwa natin Koriantamwa aika mwaane a bon kakorakoraia ni buaka ao e korakora waanakon raraaia.\n\n20 Ao n te kauoua n ririki e roko ana taeka te Uea nakon Ita, bwa e na riai nakona nakon Koriantamwa n taetae ni burabeti bwa, ngkana e rairananona ma kaain batana ni kabane ao te Uea e na bon anganna ueana ma ni kamaiuia aomata.\n\n21 Bwa mwiina a na bane n tiringaki, ni kabane kaain batana ao ti ngaia n tiku. Ao e na ti maiu bwa e na noori koron bukin taeka ni burabeti ake a tia n taekinaki ni kaineti ma te botanaomata riki teuana ake a na karekea te aba bwa aia bwai; ao e na taunaki Koriantamwa irouia; ao a na bane aomata n tiringaki ma ti Koriantamwa n tiku.\n\n22 Ao e a koro bukina bwa e aki rairananona Koriantamwa, ao aki naba kaain batana, ao aki naba aomata; ao e aki toki te buaka; ao a ukoukora tiringakin Ita, ma e birinako mai imataia ma ni karaba riki ni bwangabwangan te bwa.\n\n23 Ao e a koro bukina bwa e teirake Tiareta, ao e buakana naba Koriantamwa; ao e kona, n te aro are e a kairia nakon te tautoronaki.\n\n24 Ao natin Koriantamwa mwaane, a kona Tiareta n te kaaua n ririki, ma ni karekea te abanuea riki ibukin tamaia.\n\n25 Ao ngkai e a waaki te buaka iaon te aba, a buaka ni kabane aomata ma raoia ibukin te bwai are a tangiria.\n\n26 Ao bon iai taan iraa, ao ni kakimototoa, iai aekan nako te buakaka iaon te aba.\n\n27 Ao e a koro bukina bwa Koriantamwa e bon mwaiti korakoran unna iroun Tiareta, ao e mwananga ni buaka ni kaitara ma ana taanga ni buaka; ao a bon kaitibo i nanon te un ae korakora, ao a bon kaitibo n te mwarua are Kirekara; ao e kaakaiaki korakoran aron te buaka.\n\n28 Ao e a koro bukina bwa e buaka Tiareta ni kaitara i nanon te maan ae teniua te bong. Ao e a koro bukina bwa e konaaki iroun Koriantamwa, ao e bon kakioa ni karokoa e a roko n te tabo ae aoraoi are Etiron.\n\n29 Ao e a koro bukina bwa Tiareta e a manga buaka ma ngaia riki n taabo ake aoraoi; ao nooria, e bon konaki Koriantamwa, ao e kakioaki rikaaki nakon te mwarua are Kirekara.\n\n30 Ao Koriantamwa e a manga buaka ma Tiareta riki n te mwarua are Kirekara, ao e a konaaki Tiareta ao e a tiringaki.\n\n31 Ao e bon ikoaki boton rangan Koriantamwa iroun Tiareta, ngaia are e a aki manga buaka riki i nanon te maan ae uoua te ririki, ao n te tai anne ni kabane aomata iaon te aba a bon kawawaea te raraa, ao bon akea ae kona n tukia.\n\n", "ether 14": "[center][font_size=26]Mwakoro 14[/font_size][/center]\n\n[i]Buakakaia aomata e uota te maraia nako aon te aba—Koriantamwa e waaki ni buaka ni kaitara Kireata, ao i mwina Riibu, ao i mwina Tiiti—E a rabunaki te aba n te raraa ao te urubwai nakon te maiu.[/i]\n\n1 Ao ngkai e a roko te rekenikai ae korakora iaon te aba ibukin buakakaia aomata, n te aro are ngkana e katuka ana bwai ni mwakuri te aomata ke ana kabaang iaon ana tabo ni bwai, nooria, n te bong are i mwina, e a bon aki kona n reke irouna, ao nooria e a bon korakora te maraia iaon te aba.\n\n2 Ngaia are ni kabane aomata a bon tautaua ni baia te bwai are bon aia bwai, ma n rawa n tangobwai ke n anganako aia bwai; ao ni kabane aomata a katikui baia te angatai iaon bwain tauan aia kabaang, bwa a na kaawakin aia bwai, ma oin maiuia ao maiuia buuia ma natiia.\n\n3 Ao ngkai, i mwin uoua te ririki, ao i mwin maten Tiareta, nooria e a teirake tarin Tiareta ao e a buakana Koriantamwa, are e a konaaki iai iroun Koriantamwa ao e kakioa nakon te rereua are Akiti.\n\n4 Ao e koro bukina bwa tarin Tiareta e buakanna n te rereua are Akiti; ao e a rikirake ni korakora te buaka, ao a mwaiti ngaa ma ngaa aika a bwaka n te kabaang.\n\n5 Ao e koro bukina bwa Koriantamwa e a katobibia ma n taua te rereua; ao tarin Tiareta e bon mwananga n otinako man te rereua n te bong ma n tiringia mwakoron ana taanga ni buaka Koriantamwa bwa a bon manging.\n\n6 Ao e roko nakon te aba are Moron, ma n toka i aon ana kaintoka ni uea Koriantamwa.\n\n7 Ao e koro bukina bwa e maeka Koriantamwa ma ana taanga ni buaka i nanon te rereua i nanon te maan ae uoua te ririki, ao n te tai anne e bon karekea te marurung ae korakora nakon ana taanga ni buaka.\n\n8 Ngkai tarin Tiareta, are bon arana Kireata, e bon karekea naba te marurung ae korakora nakon ana taanga ni buaka, man taian botaki ni karaba aika buakaka.\n\n9 Ao e koro bukina bwa ana ibonga are e rietata e bon tiringnga i nanon ana tai n tekateka iaon ana kaintoka ni uea.\n\n10 Ao e koro bukina bwa temanna mai i buakoia kaain te botaki ni karaba aika buakaka e bon tiringa te ibonga are e rietata i nanon te kawai ae karaba ao e taua te abanuea i bon ibukina; ao arana bon Riibu; ao Riibu bon te aomata ae korakora abwakina, i aoia aomata ni kabane.\n\n11 Ao e koro bukina bwa n ana moan ririki Riibu, e roko Koriantamwa nakon te aba are Moron ma ni buaka ma Riibu.\n\n12 Ao e koro bukina bwa e buaka ma Riibu, ao Riibu e orea baina ao e ikoaki; ma e ngae n anne ana taanga ni buaka Koriantamwa a bon waaki ni kakioa Riibu, n te aro are e a biri nako nakon te tia i mataniwin taari.\n\n13 Ao e koro bukina bwa Koriantamwa e bon kakioa; ao e buaka Riibu mangaia i mataniwin taari.\n\n14 Ao e koro bukina bwa Riibu, e bon orea ana taanga ni buaka Koriantamwa, ao a biri nakon te rereua are Akiti.\n\n15 Ao e koro bukina bwa Riibu e bon kakioa ni karokoa ae e roko n te tabo ae aoraoi are Akoti. Ao Koriantamwa e bon kairiia nako aomata ni kabane i nanon ana tai ni biri nako mai iroun Riibu nakon mwakoron te aba are e birinako iai.\n\n16 Ao ngke e a roko nakon te tabo are e aoraoi are Akoti e buaka ma Riibu, ao e oroia ni karokoa e a mate; ma e ngae n anne, e bon roko tarin Riibu ni kaitaraa Koriantamwa n onea mwiina, ao e bon kakamaku korakoran aron te buaka, n te aro are e a manga birinako riki Koriantamwa mai matan ana taanga ni buaka tarin Riibu.\n\n17 Ngkai aran tarin Riibu bon Tiiti. Ao e a koro bukina bwa Tiiti e bon kakioa Koriantamwa, ma ni kabwakai kaawa aika a mwaiti, ao e bon tiringia aine ao ataei, ma ni kaurarakei taian kaawa.\n\n18 Ao e bon rikirake maakan Tiiti ni kabuta te aba; eng, e a tanoata te takarua ae kangai ni kabuta te aba—Antai ae kona n tei i mwaain ana taanga ni buaka Tiiti? Nooria, e taeanako te aba are i mwaaina.\n\n19 Ao e koro bukina bwa aomata a bon ikoikotaki n aia taanga ni buaka, ni kabuta te aba.\n\n20 Ao a bon bwenauaki; te mwakorona e nako nakon ana taanga ni buaka Tiiti, ao te mwakorona e nako nakon ana taanga ni buaka Koriantamwa.\n\n21 Ao e bon korakora ma ni maan te buaka, ao e a bon warenako maanin katiinakoan te raraa ma te urubwai nakon te maiu, n te aro are e a rabunaki te aba n rabwataia ake a mate.\n\n22 Ao e bon kakoauaki baitiin ma waekoan te buaka n te aro are ai bon akea are e a tiku bwa e na tauniia naake a mate, ma a bon waaki ma ni kawawaean te raraa nakon kawawaean te raraa ma ni katikui rabwataia mwaane, aine, ao ataei bwa ana raea iaon te aba, bwa a na riki bwa kanaia inon te iriko.\n\n23 Ao e a waaki nako boiraaia ni kabuta te aba; n te aro are a aikoa rau aomata n te ngaina ao te bong ibukin te boi.\n\n24 Ma e ngae n anne, ao Tiiti e bon aki toki ni kakioa Koriantamwa; bwa e a tia ni berita bwa e na irantaangaia nakon Koriantamwa ibukin raraan tarina, are e a tia n tiringaki, ao e roko ana taeka te Uea nakon Ita bwa e na bon aki bwaka Koriantamwa n te kabaang.\n\n25 Ao ngaia are ti nooria bwa e bon kawaria te Uea i nanon bwaninin unna, ao buakakaia ma aia mwakuri aika bwati n ribaki a bon katauraoa te kawai ibukin tiringakia ae aki totoki.\n\n26 Ao e a koro bukina bwa Tiiti e bon kakioa Koriantamwa nako mainiku, nakon te tia i rarikin mataniwin taari, ao ikekei are e a buaka ma Tiiti i nanon te maan ae teniua te bong.\n\n27 Ao e a bon taotira korakoran te tiritiri i buakoia ana taanga ni buaka Tiiti n te aro are a moanna ni maaku aomata, ao a waaki ni biri nako mai irouia ana taanga ni buaka Koriantamwa; ao a birinako nakon te aba are Korioa, ma n tiringia ni kabane kaaina ake i mwaaia, ni kabane ake a rawa n iria.\n\n28 Ao a katei aia umwanrianna n te mwarua are Korioa; ao Koriantamwa e katea ana umwanrianna n te mwarua are Tiee. Ngkai te mwarua are Tiee e mena n te tabuki are Kaomnoa; ngaia are Koriantamwa e bon ikotiia ana taanga ni buaka iaon te tabuki are Kaomnoa, ma ni katanga te bu nakon ana taanga ni buaka Tiiti bwa e kaoiia bwa ana buaka.\n\n29 Ao e a koro bukina bwa a bon roko, ao a kakioaki, ao a manga roko riki kaua, ao a manga kakioaki riki te kauatai. Ao e a koro bukina bwa a manga roko riki te katentai, ao e a bon rianako korakoran aron te buaka.\n\n30 Ao e a koro bukina bwa Tiiti e orea Koriantamwa n te aro are e a bati ikoakina; ao Koriantamwa, e a bua raraana ae bati, ngaia are e a tong, ao e a uotaki nako n aron ae aongkoa e a mate.\n\n31 Ngkai, e a bon riaon ae riai korakoran buaia aine ao mwaane ma ataei man itera aika uoua n te aro are Tiiti e a tuangiia ana aomata bwa a na aki kakioia ana taanga ni buaka Koriantamwa; ngaia are a okirikaki nakon aia tabo ni maeka.\n\n", "ether 15": "[center][font_size=26]Mwakoro 15[/font_size][/center]\n\n[i]Mirion mwaitia Iaretaite ake a tiringaki i nanon tain te buaka—Tiiti ma Koriantamwa a ikotiia aomata ni kabane nakon te buaka ni kamamate—E aki mena irouia Tamnein te Uea—E a kamaunaki raoi te botanaomata ae Iaretaite—Ti Koriantamwa ae tiku.[/i]\n\n1 Ao e a koro bukina bwa ngke e a marurung Koriantamwa man ikoakina ao e a uring ana taeka Ita ake e a tia n taekin nakoina.\n\n2 E nooria bwa a tia n tiringaki ana botanaomata ae kaan uoua te mirion n te kabaang, ao e a moanna n nanokawaki i nanona; eng, a bon tia n tiringaki uoua te mirion mwaane aika a korakora, ma buuia ao natiia.\n\n3 E a waki n rairananona man te buakaka are e a tia ni karaoia; ao e a moanna n ururing taeka ake a tia n taekinaki ni wiia burabeti ni kabane, ao e nooria bwa a bane ni koro bukiia n te tai aei, ni kabane mwakorokorona; ao e nanokawaki tamneina ao e rawa ni kabebeteaki nanona.\n\n4 Ao e koro bukina bwa e korea ana reta nakon Tiiti, n tangiria bwa e na kamaiuia aomata, ao e na anganako te abaniuea ibukin maiuia aomata.\n\n5 Ao e koro bukina bwa ngke e karekea ana reta Tiiti e korea te reta nakon Koriantamwa, bwa ngkana e anga oin rabwatana, bwa e aonga n tiringnga n oin ana kabaang, ao ngkanne e na kamaiuia aomata.\n\n6 Ao e koro bukina bwa aomata a bon aki rairinanoia man buakakaia; ao ana botanaomata Koriantamwa a bon kakiriweaki n un ni kaaitaraia ana aomata Tiiti; ao ana botanaomata Tiiti a bon kakiriweaki n un bwa a na kaaitaraia ana botanaomata Koriantamwa; ngaia are, ana botanaomata Tiiti a bon buakaniia ana botanaomata Koriantamwa.\n\n7 Ao ngke e nooria Koriantamwa bwa a nang bwaka e a manga birinako riki mai irouia ana aomata Tiiti.\n\n8 Ao e koro bukina bwa e roko nakon ranin Ribiriangkam, are kabwaranakoan nanona e bubura, ke e riaoia ni kabane; ngaia are, ngke a roko nakon raan aikai a bon katei umwaianrianna; ao Tiiti e bon katea naba umwananrianna irarikiia; ao ngaia are n te bong are i mwina a bon buaka.\n\n9 Ao e koro bukina bwa a bon buaka n te buaka ae moan te korakora arona, are e a bon ikoaki riki Koriantamwa iai, ao e tong ibukin nakon raraana ae bati.\n\n10 Ao e koro bukina bwa ana taanga ni buaka Koriantamwa a bon kakioia ana taanga ni buaka Tiiti ao a konaia, n te aro are a biri nako mai irouia; ao a biri nako maiaki, ma ni katea aia umwa n rianna n te tabo are arana Okate.\n\n11 Ao e koro bukina bwa ana taanga ni buaka Koriantamwa a bon katea aia umwaianrianna i rarikin te tabuki are Raamwa; ao bon te tabuki naba are e karabai reekoti aika a tabu iroun te Uea, tamau are Moomon.\n\n12 Ao e koro bukina bwa a bon ikotiia ni kabane aomata i aon te aba, ake a bon tuai n tiringaki, ma tiaki Ita.\n\n13 Ao e koro bukina bwa Ita e noori ni kabane bwaai ake a karaoi aomata; ao e nooria bwa aomata ake a tei ibukin Koriantamwa a bon ikotaki ma ana taanga ni buaka Koriantamwa; ao aomata ake a tei ibukin Tiiti a ikotaki nakon ana taanga ni buaka Tiiti.\n\n14 Ngaia are, i nanon te maan ae aua te ririki ao a bon waaki n ikotiia aomata, bwa aonga ni karekeia ni kabane ake a mena i aon te aba, bwa aonga ni karekea ni kabane te korakora are a kona ni butimwaia.\n\n15 Ao e koro bukina bwa ngke a bane n ikotaki, ni kabane te aomata nakon te taanga ni buaka are e tangiria, ma buuia ao natiia—mwaane, aine ao natiia ma aia bwai ni buaka, otangaia, ao otangan bwabwaia, ma otangan atuuia, ao ma n kunnikainia ni kunnikain te buaka—a bon mwananga ni kaaitaraia i marenaia n te buaka; ao a buaka ni kabwanina te bong, ao a bon aki tokanikai.\n\n16 Ao e koro bukina bwa ngke e a bong, a bon kua, ao a okirikaki nakon aia tabo ni maeka; ao ngke a tia n okirikaki nakon aia tabo ni matu a bon tang n tatakarua ma ni bwaebwaeti ibukin buaia aia botanaomata; ao e a bon kakarongoa korakoran tangiia, ma tatakaruaia ao aia bwaebwaeti, ngaia are e a korakora niniakin te eeaa irouia.\n\n17 Ao e koro bukina bwa n te bong arei a bon nako riki ni buaka, ao bon te bong ae rianako korakorana ma kakamaakuna; ma e ngae n anne a bon aki naba tokanikai, ao ngke e a roko te tairiki a bon manga niniaki te eea riki n tangiia, ma tatakaruaia, ao aia tang ni wenei, ibukin buaia ma tiringakia aia botanaomata.\n\n18 Ao e koro bukina bwa Koriantamwa e a manga korea riki te reta teuana nakon Tiiti, bwa e tangiria bwa e na manga aki roko ni buaka, ma e na anaa te abanuea ao e na kamaiuia aomata.\n\n19 Ma nooria, e aki mena Tamnein te Uea irouia, ao e a korakora ana tautaeka Tatan i aon nanoia aomata; bwa a bon ira nanon nanoia aika a matoatoa, ma matakin aia iango are a na kona ni kamaunaki; ngaia are a manga nako riki ni buaka.\n\n20 Ao e koro bukina bwa a buaka ni kabanea te bong anne, ao ngke e a bong a matu i aon aia kabaang.\n\n21 Ao ngke e ingabong a manga buaka riki ni karokoa e a manga bong.\n\n22 Ao ngke e roko te bong a bon manging n uniia, n aron te aomata are e a manging n te wain; ao a matu riki i aon aia kabaang.\n\n23 Ao ngke e ingabong a bon manga buaka riki; ao ngke e a roko te bong a bon bane ni bwaka n te kabaang ma bon ti nimangaun ma uoman ana botanaomata Koriantamwa, ao onongaun ma ruaman ana botanaomata Tiiti n tiku.\n\n24 Ao e koro bukina bwa a bon matu i aon aia kabaang n te tairiki, ao n te ingabong a manga buaka riki, ao a un ma korakoraia ma aia kabaang ao otangaia, ni kabwanina te bong.\n\n25 Ao ngke e a roko te bong ai bon ti teningaun ma uoman ana botanaomata Tiiti, ao uangaun ma itiman ana botanaomata Koriantamwa.\n\n26 Ao e koro bukina bwa a amwarake ao a matu, ao a katauraoi ibukin te mate nakon te ingabong. Ao bon mwaane aika totoa ma ni korakora n aron kabootauan korakoraia aomata.\n\n27 Ao e koro bukina bwa a buaka i nanon te maan ae teniua te aoa, ao a tong ibukin nakon raraaia ae bati.\n\n28 Ao e koro bukina bwa ana aomata Koriantamwa ake a reke marurungiia ae tau ao a kona n nakonako, ao a nang bon birinako ibukin maiuia; ma nooria, Tiiti e teirake, ao ana aomata naba, ao e berita i nanon unna bwa e na tiringa Koriantamwa ke e na mate n te kabaang.\n\n29 Ngaia are, e bon kakioia, ao n te bong are i mwina a bon reke irouna; ao a manga buaka riki n te kabaang. Ao e a koro bukina bwa ngke a tia ni bwaka n te kabaang, bon ti Koriantamwa ao Tiiti aika a maiu, nooria, Tiiti e tong ibukina bwa e korakora raraana n nako.\n\n30 Ao e koro bukina bwa ngke Koriantamwa e a tia n raraa aon ana kabaang ma ni motirawa teutana, e a korea ni kanakoa atuun Tiiti.\n\n31 Ao e koro bukina bwa i mwin are e a tia ni korea ni kanakoa atuun Tiiti, ao Tiiti e teirake i aon baina ao e a bwaka; ao i mwin kibekibena ni kakaea ikena, e a mate.\n\n32 Ao e koro bukina bwa Koriantamwa e bwaka nako aontano, n aiaron ae e a mate.\n\n33 Ao e taetae te Uea nakon Ita, ni kangai nakoina; Nako. Ao e mwananga nako, ma n nooria bwa ana taeka te Uea a bon bane ni kakoroaki bukiia; ao e kabanea ana reekoti: (ao katebubuan mwakorona I a bon aki koroia) ao e karaba n te aro are ana botanaomata Rimwaai a bon kunei.\n\n34 Ngkai aikai kabanea n taeka ake a koreaki iroun Ita: Ngkana tao nanon te Uea bwa e na bitaki rabwatau, ke tao N na korakai n rabwatau n aron nanon te Uea, e bon aki kakawaki, ngkana arona bwa I a kamaiuaki n uean te Atua. Amen.\n\n", "moro 1": "[center][font_size=26]Ana Boki Moronaai[/font_size][/center]\n\n[center][font_size=26]Mwakoro 1[/font_size][/center]\n\n[i]Moronaai e koroboki ibukin ae raoiroi ibukiia Reimwanaite—Nibwaite ake a rawa ni kaakea Kristo a bon tiringaki. Uakaan ma 401–421 N.K.[/i]\n\n1 Ngkai Ngai, ae Moronaai, I a tia ni katoka kauarerekean rongorongoia ana botanaomata Iareta, I a tia ni kataua inanou bwa N na aki manga korea riki ae bati, ma I bon tuai ma ni mate; ao I aki kaotai nakoia Reimwanaite bwa mwiina ao a tiringai.\n\n2 Bwa nooria, a bati ni korakora aia bubuaka imarenaia; ao ibukin aia kairiribai a bon tiringia ni kabane Nibwaite ake a bon aki kaakea Kristo.\n\n3 Ao Ngai, ae Moronaai, N na bon aki kaakea Kristo; ngaia are, I a rerebaua nakon taabo ake I kona n nako iai ibukin kawakinan oin maiu.\n\n4 Ngaia are, I a manga koroi riki bwaai tabeua, are e kaitaraa, te bwai are I a tia ni kataua mai inanou; bwa I a tia ni kataua mainanou bwa N na aki manga korea riki ae bati; ma I a ti manga koroi riki bwaai tabeua, bwa tao a na bongana nakoia tariu, aika Reimwanaite, n taai aika i mwaira, n aron nanon te Uea.\n\n", "moro 2": "[center][font_size=26]Mwakoro 2[/font_size][/center]\n\n[i]Iesu e anganiia Nibwaite ake tengaun ma uoman ake ana reirei te mwaaka n anga te bwaintituaraoi ae te Tamnei ae Raoiroi. Uakaan ma 401–421 N.K.[/i]\n\n1 Ana taeka Kristo, ake e taekin nakoia ana reirei, ake tengaun ma uoman ake e a tia n rineia, ngke e katokai baina i aoia—\n\n2 Ao e weteia n araia ni kangai: Kam na wetea te Tama n arau, n tataro ni kakorakorai ngkami; ao ngkana kam a tia ni karaoa aio e na reke iroumi te mwaaka bwa ane kam katokai baimi i aona ao kam na anganna te Tamnei are e Raoiroi; ao n arau ao kam na anga, bwa anne ae a karaoia au abotoro.\n\n3 Ngke tia Kristo n taekin taeka aikai nakoia n te tai are e moan kaoti iai; ao a bon aki ongo aomata ake a uanao, ma a bon ongo ana reirei; ao e roko te Tamnei are e Raoiroi i aoia aika a mwaiti ake a katokai baiia i aoia.\n\n", "moro 3": "[center][font_size=26]Mwakoro 3[/font_size][/center]\n\n[i]Unimwaane a katabuia ibonga ma tia reirei n te katoka bai. Uakaan ma 401–421 N.K.[/i]\n\n1 Aio aron katabuaia ibonga ma tia reirei irouia ana reirei ake aranaki bwa unimwaanen te ekaretia—\n\n2 I mwina ngkana a tia n tataro nakon te Tama n aran Kristo, a katokai baiia i aoia ma ni kangai:\n\n3 N aran Iesu Kristo I katabuko bwa ko na riki bwa te ibonga (ke ngkana te tia reirei, I katabuko bwa ko na riki bwa te tia reirei) bwa ko na tataekina te rairannano ma kamaunaan bure rinanon Iesu Kristo, ma n teimatoan onimakinan arana ni karokoa te toki. Amen.\n\n4 Ao aio katotongan te aro are a katabuia iai ibonga ma tia reirei, n aron ana bwaintangira ma ana wewete te Atua nakoia aomata; ao a katabuia ni mwaakan te Tamnei are e Raoiroi, are e mena irouia.\n\n", "moro 4": "[center][font_size=26]Mwakoro 4[/font_size][/center]\n\n[i]E kabwarabwaraki aron katabuan te kariki n toa irouia unimwaane ao ibonga. Uakaan ma 401–421 N.K.[/i]\n\n1 Aroia aia unimwaane ma aia ibonga ni kabuta rabwatan ma raraan Kristo nakon te ekaretia; ao e karaoaki n aron ana tua Kristo; ngaia are ti ataia bwa e bon koaua aron karaoana; ao te unimwaane ke te ibonga e bon wakinna—\n\n2 Ao a bon katorobubua ma te ekaretia, ma n tataro nakon te Tama n aran Kristo, ni kangai:\n\n3 O Te Atua, te Tama ae Akea Tokina, ti butiko n aran natim, Iesu Kristo, bwa ko na kakabwaia ma ni katabua te kariki aei nako nanon tamneia ake ana bane n anaia; bwa a na kanna ni kauringa iai rabwatan natim, ma ni kakoaua nakoim, O te Atua, te Tama ae Akea Tokina, bwa a bon kukurei ni katoka i aoia aran natim, ma n aki toki n ururingnga, ma ni kaawakin ana tua nako ake e a tia n anganiia, bwa e aonga ni memena Tamneina irouia n taai nako. Amen.\n\n", "moro 5": "[center][font_size=26]Mwakoro 5[/font_size][/center]\n\n[i]E a karaoaki aron waakinan te wain n toa. Uakaan ma 401–421 N.K.[/i]\n\n1 Aron waakinan te wain—Nooria, a an anaa te mwangko, ma ni kangai:\n\n2 O te Atua, te Tama ae Akea Tokina, ti butiko, n aran natim Iesu Kristo, bwa ko na kakabwaia ma ni katabua te wain aio nako nanon tamneia ake a na bane n nimma, bwa a na karaoia ni kauringa raraan Natim are e waanako ibukiia, bwa aonga ni kakoaua nakoim te Atua te Tama ae Akea Tokina, bwa a na aki toki n ururingnga, bwa e aonga ni memena Tamneina irouia. Amen.\n\n", "moro 6": "[center][font_size=26]Mwakoro 6[/font_size][/center]\n\n[i]Aomata ake a rairinanoia a bwabetitoaki ma n iraorao te aba nakoia—Kaain te ekaretia ake a rairinanoia a kabwaraki aia bure—A waakinaki botaki nako ni mwaakan te Tamnei are e Raoiroi. Uakaan ma 401–421 N.K.[/i]\n\n1 Ao ngkai I taetae ni kaineti ma te bwabetito. Nooria, unimwaane, ibonga ao tia reirei a bwabetitoaki; ao a bon aki bwabetitoaki ni karokoa ae a nooraki uaaia ae oti iai bwa a bon tau ni butimwaia.\n\n2 Ao a bon aki butimwaeaki naba tabeman nakon te bwabetito ni karokoa ae a roko ma te nano ae uruaki ao te tamnei ae raraoma, ma ni kakoaua nakon te ekaretia bwa a bon rairinanoia ni koaua man aia bure.\n\n3 Ao bon akea ae butimwaeaki nakon te bwabetito ni karokoa moa ae a katoka aran Kristo i aoia, ma n iai irouia te nanomatoa bwa a na toro irouna ni karokoa te toki.\n\n4 Ao i mwin are a tia ni butimwaeaki nakon te bwabetito, ma n rotaki ma ni kaitiakaki ni mwaakan te Tamnei are e Raoiroi, a bon warekaki i buakoia aomatan ana ekaretia Kristo; ao a tauaki araia, bwa aonga n uringaki ma ni kamwarakeaki n ana taeka te Atua ae raoiroi, bwa a na waaki n te kawai ae eti, bwa a na aki toki n teimatoa n tataro, n ti onimakina ana mwakuri aika a raraoi Kristo, are bon te tia karika ao te tia karokoa n te toki aia onimaki.\n\n5 Ao te ekaretia e bon aki toki ni botaki, n aki mamatam man tataro, man taetae imarenaia ni kaineti ma maiuraoin tamneia.\n\n6 Ao a bon aki toki ni botaki n anaa te kariki ma te wain, ni kauringa te Uea are Iesu.\n\n7 Ao a bon matoatoa n tarataraia bwa a na akea te bure i buakoia; ao akana a kuneaki ni karaoa te bure mai buakoia, ao teniman ana tia kakoaua te aro a bon kabuakakaia imataia unimwaane, ao ngkana aki rairinanoia, ma ni kaoti aia bure, a kamaunaki araia, ao a bon aki warekaki i buakoia ana aomata Kristo.\n\n8 Ma ngkana aki toki n rairinanoia ma n ukoukora kabwaran aia bure ma nanoia ni koaua, a bon kabwaraki aia bure.\n\n9 Ao aia botaki a bon waakinaki n te ekaretia n aron ana mwakuri te Tamnei, ao ma ni mwaakan te Tamnei are e Raoiroi; bwa ngkana mwaakan te Tamnei are e Raoiroi e kairiia bwa tao a na kabwarabwara, ke a na kaungaia aomata, ke a na tataro, ke a na bubuti, ke a na anene, ao e a bon karaoaki.\n\n", "moro 7": "[center][font_size=26]Mwakoro 7[/font_size][/center]\n\n[i]E anga te kakao ibukin te rin i nanon motirawan te Uea—Tataro ma te nano ae koaua—Tamnein Kristo e anganiia aomata bwa ana kona n ataa te raoiroi man te buakaka—Tatan e kairoroia aomata bwa a na kaakea Kristo ao ana karaoa ae buakaka—Burabeti a kaota rokon Kristo—Ma n te onimaki ao a karaoaki kakai, ao a karaoa te ibuobuoki anera—Aomata a na kantaninga te maiu ae akea tokina man taua te tangira ae kororaoi. Uakaan ma 401–421 N.K.[/i]\n\n1 Ao ngkai Ngai, ae Moronaai, I koroi ana taeka tabeua tamau are Moomon, ke e taekin ni kaineti ma te onimaki, te kantaninga ao te tangira ae kororaoi; bwa e taetae nakoia aomata n te aro aei, ngke e reireinia n te tinakaoke are a tia ni kateia bwa te tabo n nebonebo.\n\n2 Ao ngkai Ngai, Moomon, I taetae nakoimi, tariu aika kam tangiraki: ao bon man ana akoi te Atua te Tama, ao ara Uea are Iesu Kristo, ao nanona ae mimitong, ibukin ana bwaintangira n te wewete nakoiu, are I a kariaiakaki bwa N na taetae nakoimi n te tai aei.\n\n3 Ngaia are, N na taetae nakoimi ake kaain te ekaretia, ake taan irira Kristo i nanon te rau, ake a tia ni karekea te kantaninga ae tau are kam a kona iai n rin i nanon ana rau te Uea, man te tai aio ni karokoa ae kam motirawa mangaia i karawa.\n\n4 Ao ngkai tariu, I motika taekan bwaai aikai nakoimi ibukina bwa kam nakonako ma te rau ma natia aomata.\n\n5 Bwa I uringa ana taeka te Atua are e taku bwa ko na kinaaia man aia mwakuri; bwa ngkana a raoiroi aia mwakuri, ao ngkanne a bon raoiroi naba.\n\n6 Bwa nooria, e a tia n taku te Atua bwa ngkana e buakaka te aomata ao e aki kona ni karaoa ae raoiroi; bwa ngkana e anga te bwaintangira ke e tataro nakon te Atua, ao ngkana e aki karaoia ma nanona ni koaua ao bon akea manenana nakoina.\n\n7 Bwa nooria, e bon aki warekaki nakoina bwa te bwai ae raoiroi.\n\n8 Bwa nooria, ngkana e buakaka te aomata ao e anga te bwai n tangira, e karaoia ma te ngurengure; ngaia are e bon taraaki bwa titebo ngke e taua te bwaintangira; ngaia are e warekaki bwa e buakaka imatan te Atua.\n\n9 Ao ai arona naba bwa e warekaki bwa e buakaka nakon te aomata, ngkana e tataro tiaki n oin nanona; eng, ao bon akea manenana nakoina, bwa e bon aki butimwaea te Atua te aekaki aei.\n\n10 Ngaia are, te aomata are e buakaka e bon aki kona ni karaoa ae raoiroi; ao e bon aki kona naba n anga te bwai n tangira ae raoiroi.\n\n11 Bwa nooria, te koburake n ran ae mao e bon aki konaa ni karekea te ran ae tamaroa; ao e aki naba konaa te koburake n ran ae raoiroi ni karekea te ran ae mao; ngaia are, te aomata are ana toro te riaboro e bon aki konaa n irira Kristo; ao ngkana e ira Kristo ao bon aki tiaki ana toro te riaboro.\n\n12 Ngaia are, bwaai ni kabane aika a raoiroi a bane n roko mai iroun te Atua; ao te bwai are e buakaka e roko mai iroun te riaboro; bwa te riaboro bon ana kairiribai te Atua, ao e aki toki n un mangaia, ao e anai nano nakon te bure, ao karaoan ae buakaka n aki toki.\n\n13 Ma nooria, are mai iroun te Atua e kakao ma n anai nano nakon karaoan te raoiroi n aki toki; ngaia are bwaai ni kabane aika a kakao ma n anai nano nakon karaoan te raoiroi, ao nakon tangiran te Atua, ma te toro irouna, e bon roko mai iroun te Atua\n\n14 Ngaia are, kakauongo, tariu aika kam tangiraki, bwa kam na aki motika taekan te bwai ae buakaka bwa e roko mai iroun te Atua, ke te bwai are raoiroi ao e roko mai iroun te Atua bwa mai iroun te riaboro.\n\n15 Bwa nooria, tariu, kam a tia n anganaki bwa kam na motikitaeka, bwa kam aonga n ataa te raoiroi ma n te buakaka; ao e bon maataata raoi aron te motikitaeka, bwa kam aonga n atatai ma te ataibwai ae kororaoi, n ai aekan te ngaina ma n te bong.\n\n16 Bwa nooria, a bane n anganaki aomata Tamnein Kristo, bwa aonga n ataa te raoiroi ma n te buakaka; ngaia are, N na kaota nakoimi kawain te motikitaeka; bwa bwaai ni kabane ake a kakao nakon karaoan te raoiroi ma n kairoro nakon kakoauan Kristo, e bon roko man mwaakan ao ana bwai n tangira Kristo; mangaia are kam na ataia ma te atatai ae kororaoi bwa bon mai iroun te Atua.\n\n17 Ma te bwai are e kairoroia aomata bwa a na karaoa ae buakaka, ao bwa a na aki kakoaua Kristo, ao a na kaakea, ma n aki toro iroun te Atua, ao ngkanne kam na kona n ataia ma te ataibwai ae kororaoi bwa bon mai iroun te riaboro; bwa aio aron ana mwakuri te riaboro, bwa e aki kairoroa te aomata bwa e na karaoa ae raoiroi, e aki, tiaki naba temanna; ao aki naba ana anera; ao aki naba ake a tautaekanaki irouna.\n\n18 Ao ngkai, tariu, e nooraki bwa kam ataa te oota are kam a motikitaeka iai, are bon te oota are ootan Kristo, taraia bwa kam na aki motikitaeka n te aro ae kairua; bwa te motikitaeka are ko motikitaeka iai ao ko na manga bon motikaki naba taekami iai.\n\n19 Ngaia are, I kairoroi ngkami, tariu, bwa kam na ukeuke ma te nanomwaka i nanon ootan Kristo bwa ko na ataa te raoiroi man te buakaka; ao ngkana kam tauii ni kabane bwaai aika a raoiroi, ma n aki kabuakakai, ao kam na bon riki bwa natin Kristo.\n\n20 Ao ngkai, tariu, kam na kanga n tauii ni kabane bwaai aika a raoiroi?\n\n21 Ao ngkai I a roko nakon te onimaki arei, are I taku bwa N na taekinna; ao N na tuangkami te kawai are kam kona iai n tauii bwaai ni kabane aika a raoiroi.\n\n22 Bwa nooria, e atai bwaai ni kabane te Atua, ngkai ngaia ma n aki totoki nakon aki totoki, nooria, e kanakoia anera bwa a na buokiia natia aomata, bwa a na kaota rokon Kristo; ao i nanon Kristo ao a na bane n roko bwaai ni kabane aika a raoiroi.\n\n23 Ao te Atua e taetae naba nakoia burabeti, n oin wiina bwa e na roko Kristo.\n\n24 Ao nooria, bon iai anga aika a mwaiti are e a kaoti iai bwaai aika mwaiti nakoia natia aomata, ake a raoiroi, ao bwaai ni kabane ake a raraoi a roko mai iroun Kristo; ao ngke ngkai a bwaka aomata, ao akea te bwai ae raoiroi ae kona n roko irouia.\n\n25 Ngaia are, man aia mwakuri n ibuobuoki anera, ao man taeka ni kabane ake a otinako ma ni wiin te Atua, ao aomata a moana ni kamwakura aia onimaki iroun Kristo; ao man te onimaki ao a bon tauii bwaai ni kabane ake a raoiroi; ao aio arona ni karokoa rokon Kristo.\n\n26 Ao mwiin rokona a bon kamaiuaki aomata naba man onimakinan arana; ao man te onimaki are a riki bwa natin te Atua mwaane. Ao ngkai e bon maiu te Kristo e taekin taeka aikai nakoia ara bakatibu ni kangai: Ane e bubutia te Tama n arau, te bwai ae raoiroi, ma te onimaki ma ni kakoaua bwa e na bon reke, nooria e na bon karaoaki nakoina.\n\n27 Ngaia are, tariu aika kam tangiraki, a tia n toki kakai ibukina bwa e a tia Kristo n nako karawa, ma n tia n tekateka i angatain te Atua, bwa e na anaa mai iroun te Tama te nanoanga are e riai n reke i rouna ibukiia natia aomata?\n\n28 Bwa e a tia ni kakoroa bukin te tua, ao e anaia ni kabane ake a onimakinna; ao naake iai aia onimaki irouna, a na tauii bwaai ni kabane aika raoiroi; ngaia are e tei ibukin aia waaki natia aomata; ao e maeka n aki toki i karawa.\n\n29 Ao ibukina bwa e a tia ni karaoa aio, tariu aika kam tangiraki irou, a tia n toki kakai? Nooria, I tuangkami, A tuai; ao aki toki naba anera ni karaoa te ibuobuoki nakoia natia aomata.\n\n30 Bwa nooria, a bon tautaekanaki irouna, bwa a na mwakuri n aron ana taeka ni kairiri, bwa a na kaotia nakoia ake a matoatoa aia onimaki ao a matoatoa aia iango n aekan nako te aro n Atua.\n\n31 Ao tabeia n aia mwakuri bwa a na weteia aomata ni kabane nakon te rairannano, ao ma ni kakoroi bukin ma ni karaoi ana mwakuri ni berita aika a tabu ni kabane te Tama, are e a tia ni karaoia nakoia natia aomata, bwa e na katauraoa te kawai i buakoia natiia aomata, ma n taekinan ana taeka Kristo nakoia aomata ake a rineaki iroun te Uea, bwa a na taetaekina koauana.\n\n32 Ao ngkana a karaoa aio, ao te Uea ae te Atua e katauraoa te kawai are nikiraia aomata a na iai irouia te onimaki iroun Kristo, bwa te Tamnei are e Raoiroi e na iai nnena inanoia, n aron te mwaaka are iai; ao n te aro aei e na kakoroaki bukin ana berita aika a tabu te Tama, are e a tia ni karaoia ma natiia aomata.\n\n33 Ao e a tia n taku Kristo: Ngkana iai onimakinau iroumi ao e na reke iroumi te mwaaka ni karaoa te bwai are kam tangiria iroou.\n\n34 Ao e taku: Rairinanomi ngkami tokin aonaba, ao nakomai nakoiu, ma ni bwabetitoaki n arau, ma ni karekea te onimaki irou, bwa kam aonga ni kamaiuaki.\n\n35 Ao ngkai, tariu aika kam tangiraki, ngkana aio arona bwa a koaua bwaai aika I a ti a n taekin nakoimi, ao te Atua e na kaotia nakoimi, ma te mwaaka ao te mimitong ae korakora n te kabanea ni bong bwa a bon koaua, ao ngkana a koaua, e a tia n toki bongin te kakai?\n\n36 Ke a tia anera n toki kaotia nakoia natiia aomata? Ke e a tia n taua mwaakan te Tamnei are e Raoiroi mai irouia? Ke tao e na taua mwaakan te Tamnei are e Raoiroi ngkana iai te tai ke ngkana iai te aonaba, ke ngkana iai temanna te aomata ae tiku ni kamaiuaki i aon te aba?\n\n37 Nooria, I taku nakoimi, Tiaki; bwa bon man te onimaki are a karaoaki iai kakai; ao man te onimaki are a kaoti iai anera ma ni mwakuri nakoia aomata; ngaia are, ngkana arona bwa a toki bwaai aikai ao te maraia nakoia natia aomata, bwa e riki ibukin aia kakewekewe, ao a matebuaka bwaai ni kabane.\n\n38 Bwa akea te aomata ae kona ni kamaiuaki, n aron ana taeka Kristo, ti ngkana a onimakina arana; ngaia are, ngkana arona bwa a toki bwaai aikai, ao e a tia naba n toki te onimaki; ao ai kananoangara aron te aomata, bwa a riki n aron ae akea te kabomwi are e a ti a ni karaoaki.\n\n39 Ma nooria, tariu aika kam tangiraki, I motika taekan bwaai aika a raraoi riki ibukimi, bwa I motikia bwa iai onimakinan Kristo iroumi ibukin ami nimamannei; bwa ngke arona bwa akea onimakinana ao ngkanne kam aki tau ni warekaki i buakoia aomatan ana ekaretia.\n\n40 Ao riki, tariu aika kam tangiraki, N na taetae nakoimi ni kaineti ma te kantaninga. Kam kanga ni kona ni karekea te onimaki, ma ti ngkana iai te kantaninga iroumi?\n\n41 Ao teraa are kam na kantaningaia? Nooria, I taku nakoimi bwa kam na karekea te kantaninga rinanon ana mwakuri ni kamaiu Kristo ao mwaakan mangautina, bwa kam na kateirakeaki nakon te maiu are akea tokina, ao aio ibukin ami onimaki irouna n aron te berita.\n\n42 Ngaia are, ngkana iai ana onimaki te aomata e na riai n iai te kantaninga irouna; bwa ngkana akea te onimaki ao bon akea te kantaninga irouna.\n\n43 Ao riki, nooria, I taku nakoim bwa e bon aki kona n reke te onimaki irouna ma te kantaninga, ma ti ngkana e nimamannei, ma n nanorinano i nanona.\n\n44 Ao ngkana ngaia ao, ana onimaki ma ana kantaninga e bon matebuaka, bwa akea ma i buakoia ae butimwaeaki iroun te Atua, ma ti ngkana e nimamannei ma n nanorinano nanona, ao e taekinna ni mwaakan te Tamnei are e Raoiroi bwa Iesu bon te Kristo, ao e na riai n iai irouna te tangira ae kororaoi; bwa ngkana akea te tangira ae kororaoi irouna ao bon te akea ngaia; ngaia are e riai n iai te tangira ae kororaoi irouna.\n\n45 Ao te tangira ae kororaoi e taotaonaki n nano, ao e akoi, ao e aki bakantang, ao e aki kainikatonga, ao e aki ukoukora oin nanona, e aki kakai un, e aki iangoa te buakaka, ao e aki kimwareirei n te buakaka ma e kimwareirei n te koaua, e keiakin bwaai ni kabane, e kakoauai bwaai ni kabane, e kantaningai bwaai ni kabane, ao e teimatoa n nanomwaka ni bwaai ni kabane.\n\n46 Ngaia are, tariu aika kam tangiraki iroou, ngkana akea iroumi te tangira ae kororaoi, ao bon akea ngkami, bwa akea kabwakan te tangira. Ngaia are, niim ma te tangira ae kororaoi, are te kabanea ni korakora i aon bwaai nako, bwa bwaai ni kabane a na kona ni bwaka—\n\n47 Ma te tangira ae kororaoi bon ana tangira Kristo ae itiaki, ao e teimatoa n uaa te toki; ao ane e kuneaki irouna n te kabane ni bong, ao e na bon nakoraoi ibukina.\n\n48 Ngaia are, tariu aika kam tangiraki irou, tataro nakon te Tama ma korakoran nanomi ni kabane, bwa kam na kaonaki n te tangira aio, are e a tia ni katoka i aoia ni kabane ake taan irira Natina, are Iesu Kristo ni koaua; bwa kam aonga n riki bwa natin te Atua; bwa ngkana e kaoti ao ti na riki n arona, bwa ti na nooria n arona ngkai; bwa ti aonga ni karekea te kantaninga aio; bwa ti aonga ni kaitiakaki n arona ae e itiaki. Amen.\n\n", "moro 8": "[center][font_size=26]Mwakoro 8[/font_size][/center]\n\n[i]Bwabetitoaia ataei aika a uarereke bon te mwakuri ae bati ni ribaki ae buakaka—Ataei aika a uarereke a maiu iroun Kristo ibukin te Mwakuri ni Kamaiu—Te onimaki, te rairannano, te nimamannei, te nanorinano n te nano, karekean te Tamnei are e Raoiroi, ao te teimatoa n uaa te toki e kaira te kawai nakon te kamaiuaki. Uakaan ma 401–421 N.K.[/i]\n\n1 Ana reta tamau are Moomon, are e koreaki nakoiu, Moronaai; ao e koreaki nakoiu n te tai ae e aki maan i mwin weteau nakon te mwakuri ni mitinare. Ao ibukin aio ao e koroboki nakoiu, ni kangai:\n\n2 Natiu te mwaane ae ko tangiraki irou, Moronaai, e korakora kimwareireiu ibukina bwa e a tia n tabeakiniko am Uea are Iesu Kristo, ao e a tia ni weteiko nakon ana mwakuri, ao nakon ana mwakuri ae mimitong.\n\n3 I aki toki n uringko i nanon au tataro, n aki toki n tataro nakon te Atua te Tama n aran Natina are e Mimitong, are Iesu bwa rinanon ana raoiroi ao ana akoi ae aki totoki, e na kawakiniko ma n teimatoan onimakinan arana ni karokoa te toki.\n\n4 Ao ngkai, natiu te mwaane, I taetae nakoimi ni kaineti ma te bwai are e korakora iai rawawatan nanou; bwa e rawawata nanou ngkai iai kakauntaeka aika rikirake i buakomi.\n\n5 Bwa, I a tia ni karekea te koaua, bwa iai te kakauntaeka i buakomi ibukin bwabetitoakiia ami ataei aika a uarereke.\n\n6 Ao ngkai, natiu te mwaane, I tangiria bwa ko na beku ma te botumwaaka, bwa e na kanakoaki te kairua ae kamwaraa aio mai buakomi; ao aio bukin ae I korea te reta aio.\n\n7 Bwa n te tai naba are I atai bwaai aikai mai iroum ao I kakaea mai iroun te Uea ni kaineti ma te bwai aio. Ao e roko ana taeka te Uea nakoiu ni mwaakan te Tamnei are e Raoiroi, ni kangai:\n\n8 Kakauongo nakon ana taeka Kristo, te Tia Kaboingkami, ami Uea ao Atuami. Nooria, I roko nakon te aonaba tiaki bwa N na weteia aika a raoiroi ma n na weteia taan bure nakon te rairannano; naake aki aoraki aki kainnanoa te taokita, ma a kainnanoia naake a aoraki; ngaia are, ataei aika a uarereke a bon aki aoraki, bwa a bon aki kona ni karaoa te bure; ngaia are e anaaki te rekenikai mai iroun Atam irou, ao akea korakorana i aoia; ao I a katoka tuan te korotobibiaki.\n\n9 Ao aio aron kaotan ana taeka te Atua nakoiu iroun te Tamnei are e Raoiroi; ngaia are, natiu te mwaane ae moan te tangiraki, I ataia bwa bon te bwainingare ae matoatoa imatan te Atua, bwa kam na bwabetitoia ataei aika a uarereke.\n\n10 Nooria, I kangai nakoim bwa aio ae ko na reiakinna—te rairannano ao te bwabetito nakoia ake a kona ni bukinaki ao ake a kona karaoan te bure; eng, reireinia kaaro bwa a na rairinanoia ma n bwabetitoaki, ma n kananorinanoia n aekaia ataei aika a uarereke, ao a na bon kamaiuaki ma aia ataei aika a uarereke.\n\n11 Ao natia aika a uarereke a bon aki kainnanoa te rairannano ao te bwabetito naba. Nooria, te bwabetito bon ibukin te rairannano nakon kakoroan taian tua ibukin kamaunaan bure.\n\n12 Ma ataei aika a uarereke a bon maiu iroun Kristo, ni moa ma ni moan te aonaba; bwa ngke e aki, ao te Atua e inanonano, ao te Atua naba ae bibitaki, ao e kakaokoroia aomata; bwa ai mwaitira ataei aika a tia ni mate n aki bwabetitoaki!\n\n13 Ngaia are, ngkana arona bwa aki kona ni kamaiuaki ataei aikai n akea te bwabetito, ao a bon tia ngkanne n nako moone are aki totoki.\n\n14 Nooria, I taku nakoim, bwa ane e iangoia i nanona bwa ataei aika a uarereke a kainnanoa te bwabetito e mena n te aro ae moan te kananokawaki ae mao ao e mena n ana kabaebae te bure; bwa akea irouna te onimaki, te kantaninga, ao te tangira ae kororaoi, ngaia are e na riai ni kanakoaki i nanon ana tai n iango, e na riai n nako moone.\n\n15 Bwa e boni kamwaraa ma ni buakaka iangoan are te Atua e na kamaiua te tei temanna n te bwabetito ao e na mate are temanna ibukina bwa e aki bwabetito.\n\n16 Te maraia nakoia naake a kabwaoua ana kawai te Uea n te aro aei, bwa a na bon mate ngkana aki rairinanoia. Nooria, I taetae ma te ninikoria n iai te kariaiakaki mai iroun te Atua; ao I aki maaka te bwai are e na karaoia te aomata; bwa te tangira are e kororaoi e kakioa nako te maaku ni kabane.\n\n17 Ao I a kaonaki n te tangira ae kororaoi, are bon te tangira are aki totoki; ngaia are, titebo ataei ni kabane irou; ngaia are, I tangiriia ataei aika a uarereke ma te tangira ae kororaoi; ao titebo ni kabane ao taan katoonga te kamaiuaki.\n\n18 Bwa I ataia bwa te Atua e aki nanonano, ao tiaki naba te aomata ae bibitaki; ma e bon aki bibitaki ma n akea tokina nakon akea tokina.\n\n19 Ataei aika a uarereke a bon aki kona n rairinanoia; ngaia are bon te buakaka ae kamwaraa kaakean ana nanoanga ae itiaki te Atua nakoia, bwa a bane ni maiu irouna ibukin ana nanoanga.\n\n20 Ao ane e taku bwa ataei aika a uarereke a kainnanoa te bwabetito a kaakea ana nanoanga Kristo, ao a kaakea bongan ana mwakuri ni kamaiu teuarei ao mwaakan ana kabomwi.\n\n21 Te maraia nakoia bwa, a na kona ni mate, nako moone ao ni mena n te kammarakaki ae aki totoki. I taekinna ma te ninikoria: e a tia te Atua n tuangai. Kakauongo irouia ao oongo, bwa mwiina ao a na tei bwa bwaai ni kaaitarai ngkami n ana kaintekateka ni motikitaeka Kristo.\n\n22 Bwa nooria, ataei ni kabane aika a uarereke a bane ni maiu iroun Kristo, ao ai aroia naba ake a maiu n akea te tua nakoia. Bwa mwaakan te kabomwi e roko nakoia aomata ni kabane ake a bon aki karekea te tua; ngaia are, ane e aki kabuakakaki, ke are e aki mena i aan te kabuakakaki e bon aki kona n rairananona; ao akea manenan te bwabetito nakoia aekaki aikai.\n\n23 Ma bon te bwainingare i matan te Atua, kaakean ana nanoanga Kristo, ao mwaakan Tamneina ae Tabu, ao ma n onimakin mwakuri aika a mate.\n\n24 Nooria, natiu te mwaane, e riai n aki riki te bwai aio; bwa te rairannano bon ibukiia ake a mena i aan te kabuakakaki ao te rekenikai ibukin te tua are e uruakaki.\n\n25 Ao moan uaan te rairannano bon te bwabetito; ao te bwabetito e roko man te onimaki nakon kakoroan taian tua ni kabane; ao kakoroan taian tua e uota kamaunaan bure.\n\n26 Ao kamaunaan bure e uota te nimamannei, te nanorinano n te nano; ao ibukin te nimamannei ao te nanorinano n te nano ao e roko te Tamnei ae Raoiroi, are te Tia Karaunano are e onrake n te kantaninga ao te tangira ae kororaoi, are te tangira are e teimatoa n te botumwaaka n tataro, ni karokoa e a roko te toki, are a na bane aomata aika itiaki ni maeka ma te Atua.\n\n27 Nooria, natiu te mwaane, N na koroboki riki nakoim ngkana I aki waekoa n otinako ni kaaitaraia Reimwanaite; Nooria, a na kainikatonga te botanaomata aio, ke te botanaomata ae Nibwaite e na riki bwa kamaunakia ngkana aki rairinanoia.\n\n28 Tataro ibukiia, natiu te mwaane bwa e na roko te rairannano nakoia. Bwa nooria, I maaku bwa mwiina ao e a tia n aki mena te Tamnei irouia; ao ni mwakoron te aba aio ao a ukoukora naba kabwakan te mwaaka ao te kariaiakaki are e roko mai iroun te Atua; ao a kaakea te Tamnei are e Raoiroi.\n\n29 Ao i mwin totokoan te ataibwai ae korakora, natiu te mwaane, a na bon waekoa ni mate, ma n kakoroi bukin taeka ni burabeti ake a taekinaki irouia burabeti, n ikotaki ma ana taeka ara Tia Kamaiu.\n\n30 Tiabo, natiu te mwaane, ni karokoa ae I a manga koroboki nakoim, ke ni karokoa ae ti a manga kaitibo riki. Amen.\n\n", "moro 9": "Ana kauoua n reta Moomon nakon natina te mwaane are Moronaai\n\nKanoan mwakoro 9.\n\n[center][font_size=26]Mwakoro 9[/font_size][/center]\n\n[i]A uaaia Nibwaite ma Reimwanaite ni buakaka ma ni kekerikaki—A bwainikirinia man tiritiri imarenaia—E tataro Moomon bwa te akoi ma te tangira e na mena i aon Moronaai n aki toki. Uakaan ma 401 N.K.[/i]\n\n1 Natiu ae moan te tangiraki, I a manga koroboki riki nakoim bwa ko aonga n ataia bwa I bon maiu; ma N na korea rongorongon te bwai ae kananokawaki.\n\n2 Bwa nooria, I a tia ni buaka n te buaka ae korakora ma Reimwanaite, are ti bon aki tokanikai iai; ao Akiantati e a tia ni bwaka n te kabaang, ao Ruram naba ma Emron; eng, ao e korakora mwaitia ara aomata aika a rine aika a tia ni bua.\n\n3 Ao ngkai nooria, natiu te mwaane, I maaku bwa mwiina ao a na kamaunaki te botanaomata aio irouia Reimwanaite, bwa a bon aki rairinanoia, ao Tatan e aki toki ni kakiriwei nanoia bwa a na un imarenaia.\n\n4 Nooria, I aki toki ni beku mangaia; ao ngkana I taekina ana taeka te Atua n te aro ae kakang ao a ruru ma n un ni kaitaraai; ao ngkana I aki taetae ma te kakang a kamatoai nanoia ni kaitara; ngaia are, I maaku bwa mwiina ao e a aki mena Tamnein te Uea irouia.\n\n5 Bwa e mwaiti korakoran uniia n te aro are irou ao a bon aki maaka te mate; ao e a bua aia tangira, imarenaia; ao a taka ibukin tangiran te raraa ma te irantaanga n aki toki.\n\n6 Ao ngkai, natiu te mwaane ae moan te tangiraki irou, e ngae ngke a matoatoa, ti na botumwaaka ni beku; bwa ngkana ti katoka ara mwakuri, ao ti na mena i aan te kabuakakaki; bwa iai ara mwakuri ae ti na karaoia i nanon menara n rabwatara ae te tano, bwa ti aonga n tokanikai i aon ana kairiribai te raoiroi, ma ni karekea motirawan tamneira n uean te Atua.\n\n7 Ao ngkai, I koroboki ni kaineti ma kainnanoia te botanaomata aio. Bwa n aron te ataibwai are I a tia ni karekea mai iroun Amoron, nooria a mwaiti aia bure Reimwanaite, ake a kairiia man te taua are Tierita; ao bon iai mwaane, aine ao ataei.\n\n8 Ao buuia ma tamaia aine ma ataei akekei a tia n tiringia; ao a anganiia aine bwa a na kana irikoia buuia, ao ataei bwa a na kana irikoia tamaia; ao akea te ran ma ti teutana, are a bon anganiia.\n\n9 Ao e ngae ngke e a korakora aia mwakuri aika bati n ribaki Reimwanaite aio, e bon aki rota aroia ara aomata ake i Moriantam. Bwa nooria, a mwaiti natia aine Reimwanaite ake a tia n tauiia bwa bure; ao ngke a tia n anaa mai irouia te bwai are moan te tangiraki ma ni kakawaki i aon bwaai nako are bon, itiakiia ma tamaroaia—\n\n10 Ao i mwin karaoan aio, a bon tiringia n te aro ae moan te ribuaka, a bwainikirini rabwataia ni karokoa a mate; ao ngke a tia ni karaoa aei, a kang irikoia n aroia man aika a kaakang, ibukin matoatoan nanoia ao a karaoia bwa aongkoa kaotan ninikoriaia.\n\n11 O natiu te mwaane ae moan te tangiraki, e na kanga n riki te botanaomata ae aekan aei, ae akea te nano n aomata irouia—\n\n12 (Ao tabeua te ririki n nako ao bon aomata aika a nano n aomata ao a moan te tamaroa)\n\n13 Ma O natiu te mwaane, e kanga n riki te botanaomata ae aekan aio, ae mena kukureia n te mwakuri ae bati n ribaki ae korakora—\n\n14 Ti na kanga ni kantaninga te Atua bwa e na aki karokoa baina iaora ni kaaitaraira ni motika taekara?\n\n15 Nooria, e takarua nanou: Te maraia nakoia te botanaomata aio. Nakomai i nanon am motikitaeka O te Atua, ao karabai aia bure, ma buakakaia, ao aia mwakuri aika bati n ribaki mai imatam!\n\n16 Ao riki natiu te mwaane, a bon mwaiti aine ake a mate buuia ma natia aine ake a tiku i Tierita; ao mwakoron te bwauna are aki uotia nako Reimwanaite, nooria, e uotaki nako iroun ana taanga ni buaka Tinibwaai, ao a katikuia bwa a na rerebaua nakon taabo nako ni kakaea kanaia; ao a mwaiti aine aika a kara aika tong i rarikin te kawai ao a mate.\n\n17 Ao te taanga ni buaka aei e a bon mamaara; ao aia taanga ni buaka Reimwanaite a mena imarenau ma Tierita; ao ni kabane ake a birinako nakon ana taanga ni buaka Aaron a bon mwane n te aro n iowawa ae kamwaraa arei.\n\n18 O rikiraken buakakaia au botanaomata! Bon akea te waaki raoi ao te nanoanga irouia. Nooria, Ngai bon te aomata, ao iai korakorau n aomata, ao I aki kona n teimatoa ni kamatoaa au kairiri.\n\n19 Ao a bon matoatoa n aroia aika a bwaoua; ao a bon titebo ma maan, ae akea ae a kamaiua, akea te kara ke te teei; ao a bon kukurei ni bwaai ni kabane ma tiaki ae raoiroi; ao kainnanoia ara aine ma ara ataei i aon te aba e a bon rang ni korakora i aon bwaai nako; eng, e aki kona te neewe n taekinna ao e aki kona naba ni koreaki.\n\n20 Ao ngkai, natiu te mwaane, I aki manga taekina riki te bwai ae kamwaraa aio. Nooria, ko bon ataa aron buakakaia te botanaomata aio; ko ataia bwa akea tuaia, ao akea aia tangira; ao buakakaia e riaon buakakaia Reimwanaite.\n\n21 Nooria, natiu te mwaane, I aki kona n uotarake taekaia nakon te Atua bwa mwiina ao e oreai.\n\n22 Ma nooria, natiu te mwaane, I uotarake taekam nakon te Atua, ao I onimaki iroun Kristo bwa ko na kamaiuaki; ao I tataro nakon te Atua bwa e na anganiko maium, bwa ko na noora okia ana botanaomata nakoina, ke kamaunakiiia; bwa I ataia bwa a na bon mate ngkana aki rairinanoia ma n okiria.\n\n23 Ao ngkana a mate ao ai bon aekaia Iaretaite, ibukin are e tangira nanoia, ukoukoran te raraa ma te irantaanga.\n\n24 Ao ngkana arona bwa tao a mate, ti ataia bwa a mwaiti tarira ake a tia ni birinako rarikiia Reimwanaite, ao a mwaiti riki aika a na manga birinako nakoia; ngaia are, koroi bwaai tabeua, ngkana ko kamaiuaki ao Ngai N na mate ao N na aki nooriko; ma I onimakinna bwa N na nooriko n te tai ae e aki maan; bwa iai rongorongo aika a tabu ake I kan anganiko.\n\n25 Natiu te mwaane, kakaonimaki iroun Kristo; ao a na aki riki bwaai aika I koroi bwa karawawatam, bwa a na taoniko rikaaki nakon te mate; ma e na tabekikorake Kristo, ao ke kainnanona ao matena, ao kaotan rabwatana nakoia ara bakatibu, ao ana nanoanga, ma ana taotaonakin nano i nanon te tai ae maan, ao kantaningaan mimitongina ma te maiu ae akea tokina, e na tiku n am iango n aki toki.\n\n26 Ao ke ana akoi te Atua te Tama, are e mena ana kaintoka ni uea i eta i karawa, ao ara Uea are Iesu Kristo are e tekateka i angatain mwaakana, ni karokoa ae bwaai ni kabane a tautaekanaki irouna, e na mena iroum n aki toki. Amen.\n\n", "moro 10": "[center][font_size=26]Mwakoro 10[/font_size][/center]\n\n[i]Te koaua ibukin Ana boki Moomon e roko ma ni mwaakan te Tamnei are e Raoiroi—Taan kakaonimaki a bon anganaki ana bwai n tituaraoi te Tamnei—Bwai n tituaraoi n te Tamnei a raona te onimaki—A taetae ana taeka Moronaai man te bubu—Nakomai nakon Kristo, ma ni kakororaoaki irouna, ao ma ni katabui tamneimi. Uakaan ma 421 N.K.[/i]\n\n1 Ngkai ngai, ae Moronaai, I a korea teutana are I taku bwa e raoiroi; ao I koroboki nakoia tariu, aika Reimwanaite; ao I tangiria bwa a na ataia bwa ai abubua ao uabwi tabun te ririki ae e a tia n nako i mwin anganakira te kanikina ibukin rokon Kristo.\n\n2 Ao I kaini rongorongo aikai, i mwin ae I a tia n taekin taeka nakoimi bwa au anga n anai nanomi.\n\n3 Nooria, N na anai nanomi bwa ngkana kam wareki bwaai aikai, ngkana wanawanan te Atua bwa kam na wareki, ao bwa kam na uringnga bwa e a tia n nanoanga te Uea nakoia natiia aomata, man te tai are karikaki iai Atam nakon te tai are kam na karekei bwaai aikai, ao ma n iangoi i nanomi.\n\n4 Ao ngkana a reke bwaai aikai iroumi, kaungai nanomi bwa kam na butiia te Atua, te Tama ae akea Tokina, n aran Kristo, ngkana arona bwa a koaua bwaai aikai; ao ngkana arona bwa kam bubuti ma te nano ae koaua ma nanomi raoi, ao te onimaki iroun Kristo, e na bon kaota te koaua nakoimi, ni mwaakan te Tamnei ae Raoiroi.\n\n5 Ao ma ni mwaakan te Tamnei are e Raoiroi ao kam na kona n atai koauan bwaai ni kabane.\n\n6 Ao te bwai are e raoiroi e eti ao e koaua; ngaia are, akea te bwai ae raoiroi ae kaakeaa Kristo ma e, kakoaua bwa bon iai.\n\n7 Ao kam kona n ataia bwa bon ngaia, ni mwaakan te Tamnei are e Raoiroi; ngaia are I kaungai nanomi bwa kam n aki kaakea mwaakan te Atua; bwa e mwakuri n te mwaaka, n aron aia onimaki natiia aomata, ao titebo ngkai ao ningabong, ao n aki toki.\n\n8 Ao riki, I kaungai nanomi, tariu, bwa kam na aki kaakeaa ana bwai n tituaraoi te Atua, bwa a bon mwaiti; ao a bon roko mai iroun te Atua ae ti temanna. Ao a bon mwaiti aron kamwakuraia bwai n tituaraoi aikai; ma bon te Atua ae ti temanna ae mwakuri irouia ni kabane; ao bon ana mwakuri Tamnein te Atua are e anga nakoia aomata, ibukin bwaai aika a raoiroi nakoia.\n\n9 Bwa nooria, nakon temanna ao e anganaki Tamnein te Atua, bwa e aonga n reirei taeka ni wanawana.\n\n10 Ao nakon temanna, bwa e na reirei taekan te ataibwai iroun naba te Tamnei anne.\n\n11 Ao nakon temanna, te onimaki ae korakora; ao nakon temanna te katoki aoraki iroun te Tamnei naba anne.\n\n12 Ao riki nakon temanna, bwa e na kona ni mwamwakuri kakai aika a korakora.\n\n13 Ao riki, nakon temanna bwa e na kona n taetae ni burabeti ni kaineti ma bwaai ni kabane.\n\n14 Ao riki, nakon temanna, noorakia anera ma tamnei ake a na karaoi mwakuri n ibuobuoki.\n\n15 Ao riki, nakon temanna, aekakin nako neewe.\n\n16 Ao riki, nakon temanna, kabwaranakoan nanon taian taetae ma aekan neewe nako.\n\n17 Ao bwaai n tituaraoi aikai a bane n roko mai iroun Tamnein Kristo; ao a bane n roko nakoia aomata n tatabemania nako, n aron nanona.\n\n18 Ao I kaungai nanomi, tariu aika kam tangiraki, bwa kam na uringnga bwa bwai n tituaraoi ni kabane aika a raraoi a bane n roko mai iroun Kristo.\n\n19 Ao N na kaungai nanomi, tariu aika kam tangiraki, bwa kam na uringnga bwa bon titebo ngaia ngkoananoa, ngkai, ao n aki toki, ao bwa bwaintituaraoi aikai aika I a tia n taekin, aika bwaai n te tamnei, a na bon aki kona ni mauna, n aron teimatoan te aonaba ni iai, ma e bon nakon aron aia kakewekewe natia aomata.\n\n20 Ngaia are, e na riai n iai te onimaki; ao ngkana iai te onimaki ao e na iai naba te kantaninga; ao ngkana iai te kantaninga e na riai naba n iai te tangira ae kororaoi.\n\n21 Ao ngkana akea iroumi te tangira ae kororaoi ao kam bon aki kona ni kamaiuaki n uean te Atua; ao kam aki kona naba ni kamaiuaki n uean te Atua ngkana akea ami onimaki; ao kam aki kona naba ngkana akea ami kantaninga.\n\n22 Ao ngkana akea ami kantaninga ao kam na bon bwarannano; ao e roko te bwarannano ibukin te bure.\n\n23 Ao e bon taetae ma te koaua Kristo nakoia ara bakatibu: Ngkana iai iroumi te onimaki ao kam kona ni karaoi bwaai ni kabane ake a riai nakoiu.\n\n24 Ao ngkai N na taetae nakoia tokin aonaba—bwa ngkana e roko te bong are mwaakan ao ana bwaintituaraoi te Atua a na bua mai i buakomi, e na bon riki ibukin te kakewekewe iroumi.\n\n25 Ao te maraia nakoia natiia aomata ngkana e na reke te aro aio; bwa e na bon akea ma i buakomi ae e na karaoa ae raoiroi, bon akea temanna. Bwa ngkana iai temanna mai buakomi ae karaoa ae raoiroi, ao e na bon mwakuri ni mwaakan ao ana bwai n tituaraoi te Atua.\n\n26 Ao te maraia irouia ake a na kaakeai bwaai aikai ao a mate, bwa a na mate i nanon aia bure, ao a bon aki kona ni kamaiuaki n uean te Atua; ao I taekinna n aron ana taeka Kristo; ao I aki kewe.\n\n27 Ao I kaungai nanomi bwa kam na ururing bwaai aikai; bwa e waekoa n roko te tai are kam na ataia bwa I aki kewe, bwa kam na noorai n ana kai ni motikitaeka te Atua; ao e na kangai te Uea ae te Atua nakoimi: Tiaki bwa I taekin au taeka nakoimi ake e koroi teuaei, n aron temanna ae tang man te mate, eng, n aron temanna ae taetae mai i nanon bubun te tano.\n\n28 I taekin bwaai aikai ibukin kakoroan taeka ni burabeti. Ao nooria, a na otinako mai wiin te Atua are aki totoki; ao e na tinako au taeka man te roro teuana nakon te roro teuana.\n\n29 Ao te Atua e na kaotia nakoimi, bwa te bwai are I a tia ni koroi e bon koaua.\n\n30 Ao riki I kaungai nanomi bwa kam na nakon Kristo, ma n tauii bwaai n tituaraoi ni kabane aika a raraoi, ma n aki riingi bwai n tangira aika a buakaka, ke te bwai ae bareka.\n\n31 Ao uti, ao teirake ma n te bubu, O Ierutarem; eng, ao katokai kunnikaim aika a titikiraoi, O natin Tion te aine; ao kamatoatoai am kai aike ko kamatoaki iai ao kabubura tiam n aki toki, bwa ko aonga n aki manga kamangaoaki, bwa ana berita aika a tabu te Tama ae Akea Tokina ake e a tia ni karaoia ma ngkami, O te bata are Iteraera, e na kakoroaki bukina.\n\n32 Eng, nakomai nakon Kristo, ma ni kakororaoaki irouna, ao ma ni kaakeai ma iroumi bwaai ni kabane aika tiaki aron atua; ao ngkana kam kaakeai bwaai ni kabane aika tiaki aron atua; ma n tangira te Atua ma korakorami, ami iango ao marurungimi, ao ngkanne e na tau ana akoi ibukimi, ao man ana akoi ao kam kona ni kororaoi iroun Kristo; ao ngkana man ana akoi te Atua kam a kakororaoaki i nanon Kristo, kam bon aki kona ni kaakea mwaakan te Atua.\n\n33 Ao riki, ngkana man ana akoi te Atua kam a kororaoi iroun Kristo, ao kam aki kaakea mwaakana, ao ngkanne kam a katabuaki rinanon Kristo man ana akoi te Atua, rinanon waanakon raraan Kristo, are e mena n ana berita are e tabu te Tama ibukin kamaunaan ami bure, bwa kam aonga n riki ni mimitong, n aki memea.\n\n34 Ao ngkai I taekina tiabo nakoimi ni kabane. E aki maan te tai ao N nang nako ni motirawa n ana bwaretaiti te Atua, ni karokoa te tai are e na manga ikotaki tamneiu ma rabwatau, ao I a manga uotaki ma te tokanikai i karawa, ni kaitibo ma ngkami i matan ana kai ni motikitaeka ae kakukurei Iehova are e kakannato, te Tia Motika taekaia aika a maiu ao aika a mate ae Akea Tokina. Amen.\n\nE A Moti\n\n"}